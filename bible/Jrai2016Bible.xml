<?xml version="1.0" ?>
<bible translation="Jrai" status="">
  <testament name="New">
    <book number="40">
      <chapter number="1">
        <verse number="1">Kơnŭng djuai Khua Yang Yêsu Krist, ană tơčo Đawit, ană tơčo Abraham.</verse>
        <verse number="2">Abraham jing ama Isak, Isak jing ama Yakôp, Yakôp jing ama Yuđa, hăng ƀing adơi ayŏng ñu. </verse>
        <verse number="3">Yuđa hăng HʼTamar tơkeng kơ Parês hăng Sara, Parês jing ama Hêsrôn, Hêsrôn jing ama Aram; </verse>
        <verse number="4">Aram jing ama Aminadap, Aminadap jing ama Nahsôn, Nahsôn jing ama Salmôn. </verse>
        <verse number="5">Salmôn dŏ kơ HʼRahap tơkeng kơ Bôas, Bôas dŏ kơ HʼRut tơkeng kơ Ôbet; Ôbet jing ama Yêsê; </verse>
        <verse number="6">Yêsê jing ama pơtao Đawit.
Đawit hăng bơnai Uri tơkeng kơ Salômôn. </verse>
        <verse number="7">Salômôn jing ama Rôbôam, Rôbôam jing ama Abija, Abija jing ama Asa; </verse>
        <verse number="8">Asa jing ama Yôsaphat; Yôsaphat jing ama Yôram, Yôram jing ama Usia, </verse>
        <verse number="9">Usia jing ama Yôtham, Yôtham jing ama Akas, Akas jing ama Hêsêkia. </verse>
        <verse number="10">Hêsêkia jing ama Manasê, Manasê jing ama Amôs, Amôs jing ama Jôsia. </verse>
        <verse number="11">Jôsia jing ama Jêkônia hăng ƀing adơi ñu, rơnŭk arăng atăt ba ƀing Israel jing mơnă pơ čar Babilôn.</verse>
        <verse number="12">Giơ̆ng arăng ba krư̆ gơñu pơ čar Babilôn, Jêkônia jing ama Sêaltiêl, Sêaltiêl jing ama Sôrôbabel, </verse>
        <verse number="13">Sôrôbabel jing ama Abiut, Abiut jing ama Êliakim, Êliakim jing ama Asor, </verse>
        <verse number="14">Asor jing ama Sadôk, Sadôk jing ama Akim, Akim jing ama Êliut, </verse>
        <verse number="15">Êliut jing ama Êlêasa, Êlêasa jing ama Mathan, Mathan jing ama Yakôp; </verse>
        <verse number="16">Yakôp jing ama Yôsep; Yôsep rơkơi HʼMari. HʼMari jing pô tơkeng kơ Yêsu arăng iâu Yang Krist.</verse>
        <verse number="17">Tui anŭn čơdơ̆ng mơ̆ng Abraham truh pơ Đawit hmâo pluh pă rơnŭk mơnuih; čơdơ̆ng mơ̆ng Đawit truh pơ rơnŭk arăng ba ƀing ană Israel jing mơnă pơ čar Babilôn hmâo pluh pă rơnŭk mơnuih; laih anŭn čơdơ̆ng mơ̆ng rơnŭk arăng ba ƀing Israel jing mơnă pơ čar Babilôn truh pơ rơnŭk Yang Krist ăt hmâo pluh pă rơnŭk mơnuih mơ̆n.</verse>
        <verse number="18">Tui anai, tơlơi arăng tơkeng kơ Yêsu Krist. Amĭ Ñu HʼMari hmâo djă kong laih hăng Yôsep, hlâo kơ gơñu dŏ hrŏm hơbĭt, HʼMari thâo ñu pô pi kian laih hăng Yang Bơngăt Hiam. </verse>
        <verse number="19">Yôsep, rơkơi ñu jing sa čô mơnuih tơpă, ƀu kiăng ngă pơmlâo ñu ôh, tui anŭn ñu pơmĭn kiăng lui hăng tơlơi hơgơ̆m. </verse>
        <verse number="20">Samơ̆ tơdang ñu pơmĭn tui anŭn, anai nê hmâo sa čô ling jang hiam Khua Yang pơrơđah kơ ñu amăng tơlơi rơpơi hăng laĭ tui anai: “Ơ Yôsep, ană tơčo Đawit, anăm hwĭ ôh mă bĕ HʼMari jing bơnai ih, yua kơ ñu pi kian ană anŭn hăng Yang Bơngăt Hiam. </verse>
        <verse number="21">Ñu či tơkeng sa čô ană đah rơkơi, laih anŭn brơi ih pơanăn Ñu jing Yêsu, yua kơ Ñu či pơklaih ƀing plei pla Ñu mơ̆ng tơlơi soh gơñu.” </verse>
        <verse number="22">Abih bang tơlơi anŭn truh kiăng pơsĭt tơlơi Khua Yang hmâo pơhiăp laih mơ̆ng amăng bah pô laĭ lui hlâo:</verse>
        <verse number="23">“Anai nê, sa čô dra hmŭm či pi kian laih anŭn ñu či tơkeng sa čô ană đah rơkơi,
Laih anŭn arăng či pơanăn ñu Êmanuel,”
kiăng laĭ: “Ơi Adai dŏ hrŏm hơbĭt hăng ƀing ta.” </verse>
        <verse number="24">Tơ Yôsep mơdưh mơ̆ng pĭt, ñu ngă djơ̆ tui hăng tơlơi ling jang Khua Yang hmâo pơtă laih kơ ñu, ñu mă HʼMari jing hĭ bơnai ñu, </verse>
        <verse number="25">samơ̆ ñu ƀu hmâo đih pĭt hrŏm hơbĭt hăng HʼMari ôh tơl HʼMari tơkeng rai sa čô ană đah rơkơi, laih anŭn pơanăn ñu jing Yêsu.</verse>
      </chapter>
      <chapter number="2">
        <verse number="1">Tơdơi kơ HʼMari tơkeng kơ Yêsu pơ plei Betlêhem amăng tring Yuđa rơnŭk pơtao Hêrôt, anai nê hmâo ƀing kơhnâo mơ̆ng čar gah ngŏ truh pơ plei Yêrusalem laih anŭn tơña tui anai: </verse>
        <verse number="2">“Pơpă anih arăng phrâo tơkeng laih pơtao kơ ƀing Yuđa lĕ? Yua kơ gơmơi ƀuh laih pơtŭ Ñu pơ gah ngŏ hlăk tơbiă đĭ, laih anŭn gơmơi rai kiăng kơkuh pơpŭ kơ Ñu.”</verse>
        <verse number="3">Tơ pơtao Hêrôt hmư̆ tơlơi anŭn, ñu laih anŭn abih bang plei Yêrusalem hmâo tơlơi rŭng răng. </verse>
        <verse number="4">Ñu iâu pơƀŭt abih bang ƀing khua ngă yang prŏng hăng ƀing nai pơtô tơlơi juăt laih anŭn tơña kơ gơñu: “Pơpă anih arăng tơkeng kơ Krist lĕ?”</verse>
        <verse number="5">Gơñu laĭ glaĭ: “Pơ plei Betlêhem amăng tring Yuđa, yua kơ pô laĭ lui hlâo hmâo čih laih tui anai:</verse>
        <verse number="6">‘Ơ Betlêhem amăng čar Yuđa!
Sĭt biă mă ih ƀu jing anĕt hloh ôh đơ ƀing plei prŏng amăng tring Yuđa,
Yua kơ sa čô khua wai lăng či tơbiă rai mơ̆ng ih,
Ñu či jing pô wai triu kơ ană Israel, plei pla Kâo.’”</verse>
        <verse number="7">Hnŭn yơh, Hêrôt iâu rai ƀing kơhnâo hăng tơlơi hơgơ̆m kiăng kơ thâo klă rơđah mơ̆ng ƀing gơñu hơbin pơtŭ anŭn hmâo pơrơđah laih. </verse>
        <verse number="8">Ñu pơkiaŏ nao gơñu pơ plei Betlêhem laih anŭn laĭ: “Nao bĕ tơña pơñen kơ čơđai anĕt anŭn, laih anŭn tơ ƀing gih ƀuh laih Ñu, laĭ brơi bĕ kơ kâo thâo, kiăng kơ kâo ăt nao kơkuh pơpŭ kơ Ñu mơ̆n.”</verse>
        <verse number="9">Giơ̆ng kơ gơñu hmư̆ tơlơi pơtao Hêrôt laĭ, gơñu nao mơtam. Anai nê, pơtŭ gơñu hmâo ƀuh laih mơ̆ng gah ngŏ nao hlâo gah anăp gơñu truh pơ anih ană anĕt dŏ. Pơ anŭn pơtŭ dŏ hĭ. </verse>
        <verse number="10">Tơ gơñu ƀuh pơtŭ anŭn, gơñu hơ̆k mơak biă mă. </verse>
        <verse number="11">Gơñu mŭt amăng sang laih anŭn ƀuh čơđai anĕt hăng amĭ Ñu HʼMari. Gơñu bon kơkuh kơ čơđai anĕt anŭn. Giơ̆ng anŭn gơñu pŏk hip dram gơnam yom gơñu, laih anŭn pơyơr kơ čơđai anĕt anŭn hăng khul gơnam: Mah, kơyâo ƀâu mơngưi, laih anŭn ia jrao phĭ ƀâu hiam.</verse>
        <verse number="12">Tơdơi kơ anŭn, amăng tơlơi rơpơi, Ơi Adai pơthâo kơ gơñu anăm wơ̆t glaĭ pơ pơtao Hêrôt dơ̆ng ôh, hnŭn yơh gơñu glaĭ hĭ pơ čar gơñu pô hăng jơlan pơkŏn.</verse>
        <verse number="13">Giơ̆ng kơ ƀing kơhnâo glaĭ laih, anai nê hmâo sa čô ling jang Khua Yang bơrơđah brơi kơ Yôsep amăng tơlơi rơpơi hăng laĭ: “Tơgŭ bĕ ih, mă ba čơđai anĕt laih anŭn amĭ ñu, nao đuaĭ kơdŏp bĕ pơ čar Êjip, laih anŭn dŏ hĭ pơ anŭn tơl kâo či pơthâo brơi kơ ih dơ̆ng; yua kơ pơtao Hêrôt či hơduah kiăng pơdjai hĭ čơđai anĕt anai.”</verse>
        <verse number="14">Tui anŭn Yôsep tơgŭ tơdang mlam, mă ba čơđai anĕt laih anŭn amĭ ñu, hăng đuaĭ nao pơ čar Êjip. </verse>
        <verse number="15">Gơñu dŏ pơ anŭn tơl pơtao Hêrôt djai. Tơlơi anai kiăng pơsĭt tơlơi Khua Yang hmâo pơhiăp laih mơ̆ng pô laĭ lui hlâo tui anai: “Kâo hmâo iâu laih ană đah rơkơi Kâo tơbiă mơ̆ng čar Êjip.”</verse>
        <verse number="16">Tơ pơtao Hêrôt thâo ƀing kơhnâo hmâo pleč kơ ñu, ñu hil biă mă, laih anŭn ñu pơkiaŏ nao brơi arăng pơdjai hĭ abih bang ƀing čơđai đah rơkơi amăng plei Betlêhem laih anŭn tar ƀar tring anŭn čơdơ̆ng mơ̆ng ƀing hmâo dua thŭn pơ yŭ, djơ̆ tui hăng hrơi blan ƀing kơhnâo hmâo pơthâo brơi laih kơ ñu.</verse>
        <verse number="17">Tui anŭn, tơlơi pô laĭ lui hlâo Yêrêmi pơhiăp dưi hmâo tơlơi pơsĭt yơh:</verse>
        <verse number="18">“Arăng hmư̆ asăp ur amăng plei Rama,
Hmâo tơlơi ur krao hăng tơlơi čŏk hia;
Anŭn jing HʼRačel dŏ čŏk hia kơ ƀing ană bă ñu.
Ñu ƀu tŭ ôh tơlơi arăng pơalum kơ ñu,
Yua kơ ană bă ñu ƀu dŏ hơdip dơ̆ng tah.”</verse>
        <verse number="19">Tơ pơtao Hêrôt djai laih, sa čô ling jang Khua Yang pơƀuh brơi kơ Yôsep pơ čar Êjip amăng tơlơi rơpơi, ñu laĭ: </verse>
        <verse number="20">“Tơgŭ bĕ, mă ba čơđai anĕt hăng amĭ Ñu wơ̆t glaĭ pơ čar Israel, yua kơ ƀing mơnuih kiăng pơdjai čơđai anĕt anŭn hmâo djai hĭ laih.” </verse>
        <verse number="21">Hnŭn yơh Yôsep tơgŭ, mă ba čơđai anĕt hăng amĭ Ñu wơ̆t glaĭ pơ čar Israel.</verse>
        <verse number="22">Samơ̆ tơ ñu hmư̆ Arkêlôs hrua ama ñu Hêrôt ngă pơtao wai lăng tring Yuđa, Yôsep hwĭ ƀu khĭn glaĭ ôh pơ anŭn; laih anŭn yua kơ Ơi Adai hmâo pơthâo kơ ñu dơ̆ng amăng tơlơi rơpơi, tui anŭn ñu nao hĭ pơ tring Galilê. </verse>
        <verse number="23">Pơ anŭn ñu dŏ amăng sa boh plei arăng pơanăn plei Nasaret, kiăng pơsĭt tơlơi ƀing pô laĭ lui hlâo hmâo laĭ laih: “Arăng či iâu Ñu jing mơnuih plei Nasaret.”</verse>
      </chapter>
      <chapter number="3">
        <verse number="1">Hlăk anŭn, Yôhan Ƀatem nao pơtô amăng tơdrŏn har čar Yuđa tui anai: </verse>
        <verse number="2">“Kơhmal bĕ tơlơi soh ƀing gih, yua kơ Dêh Čar Pơtao Plei Hiam giăm truh laih yơh!” </verse>
        <verse number="3">Kơ Yôhan anŭn yơh pô laĭ lui hlâo Êsai hmâo laĭ laih tui anai:
“Hmâo asăp mơnuih pơhiăp kraih amăng tơdrŏn tač:
‘Prăp pre bĕ jơlan brơi kơ Khua Yang.
Ngă tơpă bĕ khul jơlan Ñu.’”</verse>
        <verse number="4">Yôhan buh ao blâu aseh samô laih anŭn hruă kơiăng ñu hăng hơdrăng klĭ. Ñu ƀơ̆ng kơtop laih anŭn ia hơni glai. </verse>
        <verse number="5">Ƀing ană plei pla mơ̆ng plei Yêrusalem, mơ̆ng tar ƀar kwar Yuđa, laih anŭn mơ̆ng abih kwar jĕ giăm ia krong Yurdan leng kơ nao pơ ñu soh sel. </verse>
        <verse number="6">Gơñu pơhaih tơlơi soh gơñu laih anŭn tŭ Yôhan ngă ƀatem kơ gơñu amăng ia krong Yurdan.</verse>
        <verse number="7">Samơ̆ tơ ñu ƀuh lu ƀing Pharisi laih anŭn ƀing Sadusi rai tŭ ƀatem, ñu laĭ kơ gơñu: “Ơ ƀing djuai ala tơpơ̆ng, hlơi pơthâo brơi kơ ƀing gih dưi đuaĭ kơdŏp mơ̆ng tơlơi Ơi Adai hil či truh? </verse>
        <verse number="8">Brơi ƀing gih pơrơđah bĕ bruă hiam ƀing gih năng lăp hăng tơlơi ƀing gih kơhmal tơlơi soh, </verse>
        <verse number="9">laih anŭn anăm pơhiăp pơgao hăng laĭ: ‘Abraham yơh jing ơi adon gơmơi’; yua kơ kâo laĭ brơi kơ ƀing gih thâo, Ơi Adai ăt dưi pơjing rai mơ̆n ană tơčo Abraham mơ̆ng khul boh pơtâo anai. </verse>
        <verse number="10">Ră anai Ơi Adai ô laih jong ƀơi phŭn kơyâo; abih bang kơyâo ƀu mơboh rai boh hiam ôh, Ñu či drom hĭ laih anŭn glŏm lui amăng apui. </verse>
        <verse number="11">Kâo ngă ƀatem kơ ƀing gih hăng ia yua kơ tơlơi ƀing gih kơhmal tơlơi soh, samơ̆ Pô rai tơdơi kơ kâo jing mơyang hloh kơ kâo, laih anŭn kâo ƀu năng lăp ôh djă klĭ juă Ñu. Ñu či ngă ƀatem kơ ƀing gih hăng Yang Bơngăt Hiam laih anŭn hăng apui. </verse>
        <verse number="12">Tơngan Ñu djă čơngua, kiăng pơi pơrơgoh anih prăh pơdai Ñu. Ñu či pơƀŭt pơdai Ñu amăng atông, samơ̆ Ñu či čuh hĭ hơkam amăng apui ƀu thâo thăm ôh.”</verse>
        <verse number="13">Hlăk anŭn, Yêsu tơbiă mơ̆ng kwar Galilê nao pơ Yôhan ƀơi ia krong Yurdan, kiăng kơ Yôhan ngă ƀatem kơ Ñu. </verse>
        <verse number="14">Yôhan khă Ñu laih anŭn laĭ: “Tui hăng tơlơi djơ̆ kâo yơh kiăng kơ Ih ngă ƀatem brơi kơ kâo, samơ̆ hyư̆m Ih rai pơ kâo lĕ?” </verse>
        <verse number="15">Samơ̆ Yêsu laĭ glaĭ kơ ñu: “Brơi ngă bĕ ră anai, yua kơ ƀing ta khŏm ngă pơgiơ̆ng hĭ abih bruă tơlơi tơpă.” Tui anŭn, Yôhan tŭ ư yơh. </verse>
        <verse number="16">Giơ̆ng kơ Yêsu tŭ ƀatem, hlăk Ñu tơgŭ đĭ mơ̆ng ia, ƀơi mông anŭn mơtam khul adai pŏk hĭ, Ñu ƀuh Yang Bơngăt Hiam Ơi Adai trŭn rai hrup hăng čĭm bơrơgơ̆m laih anŭn găm ƀơi Ñu. </verse>
        <verse number="17">Giơ̆ng anŭn hmâo asăp pơhiăp mơ̆ng adai laĭ tui anai: “Anai jing Ană Kâo khăp biă mă; amăng Ñu yơh Kâo hmâo tơlơi mơak biă mă.”</verse>
      </chapter>
      <chapter number="4">
        <verse number="1">Giơ̆ng anŭn, Yang Bơngăt Hiam atăt ba Yêsu pơ tơdrŏn har brơi yang sat plư Ñu. </verse>
        <verse number="2">Giơ̆ng kơ Ñu ư̆ ƀơ̆ng huă pă pluh hrơi laih anŭn pă pluh mlam, Ñu rơpa. </verse>
        <verse number="3">Pô plư rai pơ Ñu laih anŭn laĭ tui anai: “Tơdah Ih jing Ană Ơi Adai, hrih bĕ khul boh pơtâo anai jing hĭ ƀañ tơpŭng.”</verse>
        <verse number="4">Samơ̆ Yêsu laĭ glaĭ: “Hră Ơi Adai Pơhiăp hmâo čih laih tui anai: ‘Ană mơnuih hơdip ƀu djơ̆ kơnơ̆ng yua mơ̆ng ƀañ tơpŭng đôč ôh, samơ̆ ăt hơdip yua mơ̆ng rĭm boh pơhiăp tơbiă rai mơ̆ng amăng bah Ơi Adai mơ̆n.’”</verse>
        <verse number="5">Yang sat atăt ba Ñu nao pơ Yêrusalem, plei rơgoh hiam, brơi Ñu dŏ dơ̆ng ƀơi gor bơbŭng sang kơkuh pơpŭ, </verse>
        <verse number="6">laih anŭn laĭ kơ Ñu tui anai: “Tơdah Ih jing Ană Ơi Adai, kơdâo trŭn bĕ pơ lŏn; yua kơ Hră Ơi Adai Pơhiăp hmâo čih laih tui anai:
‘Ơi Adai či pơđar ƀing ling jang hiam Ñu wai lăng Ih,’
laih anŭn ‘Gơñu či pŭ Ih hăng tơngan gơñu,
Hwĭ kơ tơkai Ih tơhnač djơ̆ boh pơtâo.’”</verse>
        <verse number="7">Yêsu laĭ glaĭ kơ ñu: “Hră Ơi Adai Pơhiăp ăt hmâo čih dơ̆ng tui anai: ‘Anăm lông lăng Khua Yang Ơi Adai ih ôh.’”</verse>
        <verse number="8">Giơ̆ng anŭn, yang sat ba Ñu nao pơ čư̆ glong biă mă, kơčrâo brơi Ñu abih bang dêh čar pơtao ƀơi lŏn tơnah laih anŭn tơlơi guh kơang gơñu. </verse>
        <verse number="9">Yang sat laĭ kơ Ñu tui anai: “Tơdah Ih bon laih anŭn kơkuh pơpŭ kơ kâo, kâo či brơi kơ Ih abih bang dêh čar anŭn hăng tơlơi guh kơang gơñu.”</verse>
        <verse number="10">Yêsu laĭ glaĭ kơ ñu: “Ơ Satan, đuaĭ bĕ! Yua kơ Hră Ơi Adai Pơhiăp hmâo čih laih tui anai: ‘Brơi ih kơkuh pơpŭ bĕ kơ Khua Yang Ơi Adai ih, laih anŭn kơnơ̆ng mă bruă kơ hơjăn Ñu đôč.’”</verse>
        <verse number="11">Tui anŭn yang sat đuaĭ hĭ mơ̆ng Ñu, laih anŭn anai nê, hmâo ƀing ling jang rai laih anŭn buih bruă kơ Ñu mơtam.</verse>
        <verse number="12">Tơ Yêsu hmư̆ arăng krư̆ Yôhan laih, Ñu nao pơ kwar Galilê. </verse>
        <verse number="13">Ñu tơbiă mơ̆ng plei Nasaret laih anŭn nao dŏ pơ plei Kapernum giăm ia rơsĭ, amăng tring Sabulôn laih anŭn Naptali, </verse>
        <verse number="14">Kiăng ngă pơsĭt tơlơi pô laĭ lui hlâo Êsai hmâo pơhiăp laih:</verse>
        <verse number="15">“Tring Sabulôn laih anŭn Naptali,
Jơlan nao pơ ia rơsĭ, gah adih ia krong Yurdan,
Kwar Galilê lơ̆m kơ ƀing djuai tuai.</verse>
        <verse number="16">Ƀing ană plei pla dŏ hơdip amăng tơlơi kơnăm mơmŏt,
Hmâo ƀuh laih tơlơi bơngač prŏng;
Laih anŭn ƀing mơnuih dŏ hơdip ƀơi anih hmâo tơ-u tơlơi djai,
Hmâo ƀuh laih tơlơi bơngač pơčrang.”</verse>
        <verse number="17">Mơ̆ng hrơi anŭn, Yêsu čơdơ̆ng pơtô tui anai: “Kơhmal bĕ tơlơi soh ƀing gih, yua kơ dêh čar pơtao plei hiam giăm truh laih yơh.”</verse>
        <verse number="18">Tơdang Yêsu rơbat kơtuai hang ia rơsĭ Galilê, Ñu ƀuh dua čô adơi ayŏng jing Simôn, anăn pơkŏn dơ̆ng jing Pêtrôs, laih anŭn Andrê adơi ñu. Gơñu dŏ dăng hơñual amăng ia rơsĭ, yua kơ gơñu jing mơnuih mă bruă trah akan. </verse>
        <verse number="19">Yêsu laĭ kơ gơñu: “Đuaĭ tui Kâo bĕ, Kâo či pơjing ƀing gih jing mơnuih trah mơnuih.” </verse>
        <verse number="20">Tañ mơtam gơñu lui hĭ hơñual, laih anŭn đuaĭ tui Yêsu.</verse>
        <verse number="21">Tơdang Ñu nao ataih ƀiă mơ̆ng anŭn, Ñu ƀuh dua čô adơi ayŏng pơkŏn jing Yakơ, ană đah rơkơi Sêbêdê, laih anŭn adơi ñu Yôhan. Gơñu dŏ pơsir hơñual amăng sŏng hrŏm hơbĭt Sêbêdê ama gơñu, Yêsu iâu gơñu. </verse>
        <verse number="22">Tañ mơtam gơñu lui hĭ sŏng wơ̆t hăng ama gơñu laih anŭn đuaĭ tui Yêsu.</verse>
        <verse number="23">Yêsu hyu tar ƀar kwar Galilê, pơtô pơhrăm amăng sang bơjơnum laih anŭn pơtô Tơlơi Phrâo Hiam kơ dêh čar pơtao, laih anŭn pơsuaih djŏp mơta tơlơi ruă nuă, tơlơi dju djuam duăm ruă ƀing ană plei pla. </verse>
        <verse number="24">Tui anŭn tơlơi hing ang kơ anăn Ñu bang hyu djŏp tring Siri. Arăng ba rai kơ Ñu abih bang ƀing mơnuih duăm ruă, ƀing hmâo tơlơi duăm ruă phara phara, ƀing yang sat ngă, ƀing hưt dư, laih anŭn ƀing rơwen. Ñu pơsuaih brơi abih bang ƀing gơñu. </verse>
        <verse number="25">Hmâo lu biă mă ƀing mơnuih đuaĭ tui Ñu mơ̆ng kwar Galilê, mơ̆ng tring Dêkapôlis, mơ̆ng plei Yêrusalem, mơ̆ng kwar Yuđa, laih anŭn mơ̆ng kwar gah dih ia krong Yurdan.</verse>
      </chapter>
      <chapter number="5">
        <verse number="1">Tơ Yêsu ƀuh khul mơnuih lu, Ñu đĭ nao pơ čư̆. Laih Ñu dŏ ber, ƀing ding kơna Ñu rai giăm pơ Ñu. </verse>
        <verse number="2">Yêsu čơdơ̆ng pơhiăp laih anŭn pơtô tui anai:</verse>
        <verse number="3">“Mơyun hiam yơh kơ ƀing ƀun rin amăng bơngăt jua,
yua kơ dêh čar pơtao plei hiam lơ̆m kơ gơñu!</verse>
        <verse number="4">Mơyun hiam yơh kơ ƀing čŏk hia,
Yua kơ Ơi Adai či pơalum gơñu!</verse>
        <verse number="5">Mơyun hiam yơh kơ ƀing thâo luă gŭ,
Yua kơ gơñu či mă tŭ lŏn tơnah!</verse>
        <verse number="6">Mơyun hiam yơh kơ ƀing rơpa laih anŭn mơhao kơ tơlơi tơpă,
Yua kơ Ơi Adai či pơhrăp brơi gơñu!</verse>
        <verse number="7">Mơyun hiam yơh kơ ƀing thâo pap drap,
Yua kơ Ơi Adai či pap drap kơ gơñu!</verse>
        <verse number="8">Mơyun hiam yơh kơ ƀing hmâo pran jua rơgoh,
Yua kơ gơñu či ƀuh Ơi Adai!</verse>
        <verse number="9">Mơyun hiam yơh kơ ƀing thâo pơjing tơlơi rơnŭk rơnua,
Yua kơ Ơi Adai či iâu gơñu jing ƀing ană Ơi Adai!</verse>
        <verse number="10">Mơyun hiam yơh kơ ƀing tŭ tơlơi arăng ngă sat kơ gơñu yua kơ tơlơi tơpă,
Yua kơ dêh čar pơtao plei hiam lơ̆m kơ gơñu!</verse>
        <verse number="11">Mơyun hiam yơh kơ ƀing gih tơdah arăng hơtoh djraĭ, ngă sat laih anŭn pơčeh lu mơta tơlơi sat pơkơdơ̆ng glaĭ ƀing gih yua kơ Kâo. </verse>
        <verse number="12">Hơ̆k mơak bĕ, yua kơ pri ƀing gih prŏng biă mă amăng adai, yua kơ arăng hmâo ngă sat laih kơ ƀing pô laĭ lui hlâo, hlâo kơ ƀing gih kar kaĭ mơ̆n.”</verse>
        <verse number="13">“Ƀing gih jing hra kơ lŏn tơnah; samơ̆ tơdah hra rơngiă hĭ mơnâo mơsĭn ñu, hyư̆m dưi ngă brơi ñu mơsĭn glaĭ dơ̆ng lĕ? Hra anŭn ƀu thâo yua dơ̆ng tah, kơnơ̆ng tuh glŏm lui pơ rơngiao laih anŭn arăng juă hĭ gah yŭ tơkai.</verse>
        <verse number="14">Ƀing gih jing tơlơi bơngač kơ lŏn tơnah. Sa boh plei prŏng dŏ ƀơi hăng ngŏ čư̆ ƀu dưi hơgơ̆m hĭ ôh. </verse>
        <verse number="15">Ƀu hmâo ôh hlơi čuh apui kơđen laih anŭn gom hĭ ñu hăng kơthŭng, samơ̆ arăng pioh ñu ƀơi gơ̆ng apui kơđen, kiăng kơ ñu pơčrang rơđah abih bang mơnuih amăng sang. </verse>
        <verse number="16">Kar hăng anŭn mơ̆n brơi tơlơi bơngač ƀing gih pơčrang ƀơi anăp mơnuih mơnam, kiăng kơ gơñu dưi ƀuh bruă hiam ƀing gih ngă laih anŭn pơpŭ bơni kơ Ama ƀing gih amăng adai.”</verse>
        <verse number="17">“Anăm pơmĭn ôh Kâo rai kiăng pơrai hĭ tơlơi juăt ƀôdah tơlơi ƀing pô laĭ lui hlâo čih. Kâo rai ƀu djơ̆ kiăng pơrai hĭ ôh, samơ̆ kiăng ngă pơsĭt hĭ. </verse>
        <verse number="18">Yua kơ sĭt biă mă Kâo laĭ kơ ƀing gih, tơl adai laih anŭn lŏn tơnah rơgao đŭt hĭ, sa boh tŭt ƀôdah sa ară gat amăng tơlơi juăt ƀu či rơgao hĭ ôh, tơl abih bang tơlơi anŭn či krĕp djơ̆ soh sel. </verse>
        <verse number="19">Tui anŭn hlơi pô ngă gao sa tơlơi anĕt hloh amăng khul tơlơi juăt anai, laih anŭn pơtô kơ arăng ngă kar hăng anŭn mơ̆n, ñu či jing pô anĕt hloh amăng dêh čar pơtao plei hiam. Samơ̆ hlơi pô gưt tơlơi juăt laih anŭn pơtô tơlơi anŭn kơ arăng mơ̆n, ñu či jing pô prŏng amăng dêh čar pơtao plei hiam. </verse>
        <verse number="20">Yua kơ Kâo laĭ kơ ƀing gih, tơdah tơlơi tơpă ƀing gih ƀu rơgao hloh kơ tơlơi tơpă ƀing nai pơtô tơlơi juăt laih anŭn ƀing Pharisi, ƀing gih ƀu či mŭt amăng dêh čar pơtao plei hiam ôh.”</verse>
        <verse number="21">“Ƀing gih hmâo hmư̆ laih tơlơi arăng pơtô kơ ƀing mơnuih rơnŭk đưm: ‘Anăm pơdjai mơnuih ôh; laih anŭn hlơi pô pơdjai mơnuih năng lăp kơ tơlơi phat kơđi.’ </verse>
        <verse number="22">Samơ̆ Kâo laĭ kơ ƀing gih, hlơi pô hil kơ adơi ayŏng ñu ăt năng lăp tŭ tơlơi phat kơđi mơ̆n; hlơi pô laĭ kơ adơi ayŏng ñu ‘Ih mlŭk’ či năng lăp jao kơ tơpul khua phat kơđi; hlơi pô laĭ ‘Ih mlŭk hưt’ či năng lăp dŏ amăng war apui. </verse>
        <verse number="23">Tui anŭn, tơdang ih pơyơr mơnơ̆ng pơyơr kơ Ơi Adai ƀơi kơƀang ngă yang, hlăk anŭn ih hơdơr kơ adơi ayŏng ih hlăk dŏ hmâo tơlơi hăng ih, </verse>
        <verse number="24">lui hĭ bĕ mơnơ̆ng ih pơyơr ƀơi anăp kơƀang ngă yang laih anŭn nao pơsir hĭ hăng adơi ayŏng ih hlâo; Giơ̆ng anŭn kah ih dưi rai pơyơr mơnơ̆ng ih kơ Ơi Adai.</verse>
        <verse number="25">Tañ pơsir bĕ hăng pô hmâo tơlơi hăng ih tơdang ih rơbat hrŏm hơbĭt hăng ñu ƀơi kơtuai jơlan, hwĭ dah ñu pơčŭt ih laih anŭn ba ih pơ khua phat kơđi, laih anŭn khua phat kơđi jao ih kơ khua wai sang mơnă, laih anŭn arăng krư̆ hĭ ih. </verse>
        <verse number="26">Kâo laĭ sĭt biă mă kơ ih, ih ƀu či dưi tơbiă ôh mơ̆ng sang mơnă tơl ih kla hĭ sar prăk hnal tuč.”</verse>
        <verse number="27">“Ƀing gih hmâo hmư̆ laih arăng laĭ đưm: ‘Anăm klĕ pyu ôh’. </verse>
        <verse number="28">Samơ̆ Kâo laĭ kơ ƀing gih, hlơi pô lăng kơ đah kơmơi hăng tơlơi amoaih hưp kiăng ngă soh, ñu klĕ pyu laih hăng đah kơmơi anŭn amăng pran jua ñu. </verse>
        <verse number="29">Tơdah mơta gah hơnuă ih pơsoh ih, blač hĭ ñu laih anŭn glŏm hĭ pơ ataih; yua kơ hiam hloh kơ ih rơngiă sa črăn amăng drơi jan ih hăng arăng glŏm hĭ abih drơi jan ih dŏ amăng war apui. </verse>
        <verse number="30">Tơdah tơngan hơnuă ih pơsoh ih, čơ̆ng glŏm lui hĭ ñu pơ ataih; hiam hloh kơ ih rơngiă sa ƀĕ tơngan hăng abih drơi jan ih dŏ amăng war apui.”</verse>
        <verse number="31">“Ƀing đưm hmâo laĭ mơ̆n: ‘Hlơi pô pơklaih lui bơnai ñu, brơi ñu čih kơ gơ̆ sa pŏk hră pơklaih lui.’ </verse>
        <verse number="32">Samơ̆ Kâo laĭ kơ ƀing gih, rĭm čô hlơi pô pơklaih lui bơnai ñu ƀu djơ̆ yua kơ bơnai ñu jing mơnuih rih răm ôh, ñu pơjing gơ̆ jing sa čô đah kơmơi klĕ pyu; laih anŭn hlơi pô dŏ sa čô đah kơmơi arăng pơklaih lui laih jing mơnuih klĕ pyu kar kaĭ mơ̆n.”</verse>
        <verse number="33">“Ƀing gih hmâo hmư̆ laih tơlơi arăng pơtô kơ ƀing mơnuih rơnŭk đưm: ‘Anăm ih ƀuăn rơ̆ng hăng tơlơi ƀlor ôh, samơ̆ brơi ih pơsĭt ƀơi anăp Khua Yang tơlơi ih hmâo ƀuăn rơ̆ng laih.’ </verse>
        <verse number="34">Samơ̆ Kâo laĭ kơ ƀing gih, anăm ƀuăn rơ̆ng hơgĕt ôh, thâo dah hăng adai, yua kơ adai jing gre pơtao kơ Ơi Adai, </verse>
        <verse number="35">thâo dah hăng lŏn, yua kơ lŏn jing hnăl tơkai Ơi Adai juă, thâo dah hăng plei Yêrusalem, yua kơ plei anŭn jing plei kơ Pơtao prŏng. </verse>
        <verse number="36">Laih anŭn anăm ƀuăn rơ̆ng hăng boh akŏ ih pô ôh, yua kơ ih ƀu dưi pơjing ôh sa ară ƀuk ih jing hĭ kŏ ƀôdah jŭ. </verse>
        <verse number="37">Brơi tơlơi ih pơhiăp ‘Ơ’ jing Ơ, ƀôdah ‘Ơ ơh’ jing Ơ ơh. Hơgĕt tơlơi thim dơ̆ng kơ tơlơi anŭn tơbiă rai mơ̆ng yang sat yơh.”</verse>
        <verse number="38">“Ƀing gih hmâo hmư̆ laih tơlơi arăng laĭ: ‘Mơta kla glaĭ kơ mơta, laih anŭn tơgơi kla glaĭ kơ tơgơi.’ </verse>
        <verse number="39">Samơ̆ Kâo laĭ kơ ƀing gih: Anăm pơkơdơ̆ng glaĭ hăng mơnuih sat ƀai ôh. Samơ̆ tơdah arăng pah meng gah hơnuă ih, brơi ñu pah wơ̆t meng gah iao ih kar kaĭ mơ̆n. </verse>
        <verse number="40">Tơdah arăng phong kiăng mă ao amăng lăm ih, brơi ñu mă wơ̆t ao phyung gah rơngiao kar kaĭ mơ̆n. </verse>
        <verse number="41">Laih anŭn tơdah arăng pơgŏ ih rơbat sa wang, brơi ih rơbat hrŏm hơbĭt hăng ñu dua wang. </verse>
        <verse number="42">Pha brơi bĕ kơ hlơi pô rơkâo mơ̆ng ih, laih anŭn anăm hơngah ôh kơ hlơi rơkâo čan mơ̆ng ih.”</verse>
        <verse number="43"> “Ƀing gih hmư̆ arăng laĭ: ‘Khăp bĕ kơ pô jum dar ih laih anŭn bơrơmŭt kơ ayăt ih.’ </verse>
        <verse number="44">Samơ̆ Kâo laĭ kơ ƀing gih, khăp bĕ kơ ayăt ƀing gih, laih anŭn iâu laĭ brơi kơ ƀing ngă sat kơ ƀing gih, </verse>
        <verse number="45">kiăng kơ ƀing gih dưi jing ană Ama ƀing gih amăng adai; yua kơ Ñu brơi yang hrơi pơčrang kơ ƀing sat wơ̆t kơ ƀing hiam, laih anŭn Ñu brơi ia hơjan kơ ƀing tơpă wơ̆t kơ ƀing wĕ wŏ mơ̆n. </verse>
        <verse number="46">Yua kơ tơdah ƀing gih kơnơ̆ng khăp kơ ƀing khăp kơ ƀing gih đôč, hơgĕt tơlơi bơni ƀing gih či hmâo lĕ? Ƀu djơ̆ ôh hă ƀing ring jia ăt ngă tui anŭn? </verse>
        <verse number="47">Laih anŭn tơdah ƀing gih kơnơ̆ng kơkuh tơña adơi ayŏng ƀing gih đôč, hơgĕt tơlơi ƀing gih ngă hloh kơ pô pơkŏn? Ƀu djơ̆ ôh hă ƀing djuai tuai ăt ngă tui anŭn? </verse>
        <verse number="48">Tui anŭn, brơi kơ ƀing gih jing klă tum kar hăng Ama ƀing gih amăng adai jing klă tum.”</verse>
      </chapter>
      <chapter number="6">
        <verse number="1">“Răng bĕ, tơdang ƀing gih ngă bruă hiam kơ arăng anăm ngă ôh yua kơ kiăng arăng ƀuh ƀing gih. Yua kơ tơdah ƀing gih ngă tui anŭn, ƀing gih ƀu či hmâo ôh tơlơi bơni mơ̆ng Ama ƀing gih amăng adai adih.</verse>
        <verse number="2">Tui anŭn tơdah ih pha brơi mơnơ̆ng pap kơ arăng, anăm ayŭp tơki ôh kar hăng ƀing pơrup mă ngă amăng sang bơjơnum laih anŭn ƀơi jơlan glung, kiăng kơ mơnuih pơpŭ bơni kơ gơñu. Sĭt biă mă kâo laĭ kơ ƀing gih, ƀing anŭn hmâo laih pri kơ ƀing gơñu. </verse>
        <verse number="3">Samơ̆ tơ ih brơi mơnơ̆ng pap, anăm brơi ôh tơngan gah iao ih thâo hơgĕt tơlơi tơngan gah hơnuă ih ngă, </verse>
        <verse number="4">kiăng kơ mơnơ̆ng ih brơi pap arăng ƀu ƀuh ôh; kơnơ̆ng hơjăn Ama ih, Pô ƀuh amăng tơlơi hơgơ̆m či bơni kơ ih.”</verse>
        <verse number="5">“Tơdang ƀing gih iâu laĭ, anăm ƀing gih ngă kar hăng ƀing plơ̆m ƀlor ôh; yua kơ gơñu khăp dŏ dơ̆ng iâu laĭ amăng sang bơjơnum laih anŭn ƀơi akiăng jơlan kiăng kơ arăng ƀuh gơñu. Sĭt biă mă Kâo laĭ kơ ƀing gih, gơñu hmâo tŭ mă laih tơlơi bơni kơ gơñu. </verse>
        <verse number="6">Samơ̆ tơdang ih iâu laĭ, brơi ih mŭt bĕ amăng anih ih, krư̆ hĭ bah amăng, laih anŭn iâu laĭ kơ Ama ih, Pô dŏ amăng anih hơgơ̆m. Hnŭn yơh Ama ih, Pô ƀuh amăng anih hơgơ̆m, či apah bơni kơ ih yơh.</verse>
        <verse number="7">Tơdang ƀing gih iâu laĭ, anăm răk nanao sa mơta tơlơi kar hăng ƀing djuai tuai ngă ôh; yua kơ gơñu pơmĭn Ơi Adai či hmư̆ gơñu yua kơ gơñu pơhiăp lu. </verse>
        <verse number="8">Anăm hla tui ƀing gơñu ôh, yua kơ Ama ƀing gih thâo laih hơgĕt tơlơi ƀing gih kiăng hlâo kơ ƀing gih rơkâo kơ Ñu. </verse>
        <verse number="9">Tui anŭn, brơi ƀing gih iâu laĭ bĕ tui anai:
‘Ơ ama gơmơi dŏ amăng adai adih hơi;
Brơi kơ abih bang mơnuih pơpŭ pơyom kơ anăn rơgoh hiam Ih.</verse>
        <verse number="10">Brơi kơ dêh čar pơtao Ih tañ truh,
Brơi tơlơi Ih kiăng dưi jing ƀơi lŏn tơnah kar hăng dưi jing amăng adai mơ̆n!</verse>
        <verse number="11">Pha brơi bĕ kơ ƀing gơmơi mơnơ̆ng ƀơ̆ng huă djŏp kơ rĭm hrơi;</verse>
        <verse number="12">Pap brơi bĕ tơlơi soh ƀing gơmơi,
Kar hăng gơmơi hmâo pap brơi laih kơ ƀing mơnuih ngă soh kơ gơmơi.</verse>
        <verse number="13">Anăm lui gơmơi lĕ amăng tơlơi plư ôh,
Samơ̆ pơklaih bĕ gơmơi mơ̆ng Pô Sat Ƀai.
[Yua kơ dêh čar pơtao, tơlơi mơyang, laih anŭn tơlơi ang yang pioh laih kơ Ih nanao hlŏng lar. Amen.]’</verse>
        <verse number="14">Yua kơ tơdah ƀing gih pap brơi kơ tơlơi soh arăng, Ama ƀing gih amăng adai ăt či pap brơi tơlơi soh ƀing gih mơ̆n. </verse>
        <verse number="15">Samơ̆ tơdah ƀing gih ƀu pap brơi ôh kơ tơlơi soh arăng, Ama ƀing gih kŏn či pap brơi tơlơi soh ƀing gih lơi.”</verse>
        <verse number="16">“Laih anŭn tơ ƀing gih ư̆ ƀơ̆ng huă, anăm bơrơđah ôh ƀô̆ mơta rơngot, kar hăng ƀing plơ̆m ƀlor; yua kơ gơñu bơrơđah ƀô̆ mơta rơngot kiăng kơ arăng thâo kơ gơñu ư̆ ƀơ̆ng huă. Sĭt biă mă Kâo laĭ kơ ƀing gih, gơñu hmâo laih tơlơi bơni kơ gơñu. </verse>
        <verse number="17">Samơ̆ tơ ih ư̆ ƀơ̆ng huă, pik bĕ ia klôñ ƀơi akŏ ih laih anŭn pač ƀô̆ mơta ih, </verse>
        <verse number="18">kiăng kơ arăng ƀu thâo ôh tơlơi ih ư̆ ƀơ̆ng huă; samơ̆ kơnơ̆ng Ama ih dŏ amăng anih hơgơ̆m thâo ih, laih anŭn Ama ih, Pô ƀuh amăng anih hơgơ̆m či bơni kơ ih.”</verse>
        <verse number="19">“Anăm pơkom pioh ôh kơ gih pô dram gơnam yom ƀơi lŏn tơnah anai, anih hmâo moa reh hăng bring ƀơ̆ng, laih anŭn hmâo ƀing mơnuih klĕ ƀoh pơnăng hăng klĕ mă. </verse>
        <verse number="20">Samơ̆ pơkom pioh bĕ kơ ƀing gih pô dram gơnam yom amăng adai. Ƀơi anŭn ƀu hmâo ôh moa reh, bring ƀơ̆ng, kŏn hmâo lơi ƀing klĕ dưi ƀoh pơnăng hăng klĕ mă. </verse>
        <verse number="21">Yua kơ pơpă dram gơnam ƀing gih dŏ, pran jua ƀing gih ăt dŏ pơ anŭn mơ̆n.”</verse>
        <verse number="22">“Mơta jing apui kơđen kơ drơi jan. Tui anŭn tơdah mơta ih hiam, abih drơi jan ih či bă hăng tơlơi bơngač. </verse>
        <verse number="23">Samơ̆ tơdah mơta ih răm, abih drơi jan ih bă hăng tơlơi mơmŏt. Tui anŭn, tơdah tơlơi bơngač amăng ih jing hĭ mơmŏt, tơlơi mơmŏt anŭn prŏng biă mă yơh!”</verse>
        <verse number="24">“Sa čô mơnuih ƀu dưi ngă hlŭn kơ dua čô khua ôh; yua kơ ñu či bơrơmŭt kơ pô anai laih anŭn khăp kơ pô anŭn. Ƀôdah ñu či pơpŭ kơ pô anai laih anŭn bơrơmŭt kơ pô pơkŏn. Ƀing gih ƀu dưi ôh mă bruă kơ Ơi Adai laih anŭn mă bruă wơ̆t kơ prăk mah dơ̆ng.</verse>
        <verse number="25">Yua kơ anŭn yơh, Kâo laĭ kơ ƀing gih, anăm ƀlơ̆ng bơngơ̆t đơi ôh kơ tơlơi hơdip ƀing gih, kơ tơlơi hơgĕt ƀing gih či ƀơ̆ng huă ƀôdah mơñum; kŏn ƀlơ̆ng bơngơ̆t đơi lơi kơ drơi jan ƀing gih, kơ hơgĕt mơnơ̆ng gih či čŭt buh. Ƀu djơ̆ ôh hă tơlơi hơdip yom hloh kơ mơnơ̆ng ƀơ̆ng huă, laih anŭn drơi jan yom hloh kơ sum ao? </verse>
        <verse number="26">Lăng bĕ kơ čĭm amăng adai; gơñu ƀu hmâo jŭ pla ôh, kŏn hơpuă ƀôdah pơkom pioh amăng atông lơi, samơ̆ Ama ƀing gih amăng adai čem rong gơñu. Ƀu djơ̆ ôh hă ƀing gih jing yom hloh kơ gơñu? </verse>
        <verse number="27">Laih anŭn hlơi amăng ƀing gih yua mơ̆ng tơlơi ñu ƀlơ̆ng bơngơ̆t ñu dưi thim đĭ tơlơi hơdip ñu sui ƀiă dơ̆ng? </verse>
        <verse number="28">Laih anŭn hyư̆m ƀing gih ƀlơ̆ng bơngơ̆t đơi kơ sum ao? Lăng bĕ bơnga pông yang amăng đang hmua, hyư̆m gơñu rai kơ prŏng; gơñu ƀu mă bruă, kŏn mơñam lơi; </verse>
        <verse number="29">samơ̆ Kâo laĭ kơ ƀing gih, wơ̆t kơ Salômôn amăng abih tơlơi drưh kơang ñu, kŏn dưi buh mơ̆n sum ao hiam rŏ kar hăng sa boh bơnga amăng khul bơnga anai. </verse>
        <verse number="30">Ơ ƀing tơlơi đaŏ anĕt, tơdah Ơi Adai buh brơi khul rơ̆k amăng glai kar hăng anŭn, hrơi anai hơdip, hrơi pơgi arăng glŏm gơñu amăng tơpur apui, ƀu djơ̆ ôh hă hloh kơ anŭn dơ̆ng Ñu či buh brơi kơ ƀing gih? </verse>
        <verse number="31">Tui anŭn anăm ƀing gih ƀlơ̆ng bơngơ̆t đơi ôh laih anŭn laĭ: ‘Hơgĕt ƀing ta či ƀơ̆ng huă?’ ƀôdah ‘Hơgĕt ƀing ta či mơñum?’ ƀôdah ‘Hơgĕt ƀing ta či buh?’ </verse>
        <verse number="32">Yua kơ ƀing djuai tuai tui hơduah sem abih bang mơnơ̆ng anŭn; laih anŭn Ama ƀing gih amăng adai thâo laih ƀing gih kiăng abih mơnơ̆ng anŭn. </verse>
        <verse number="33">Samơ̆ blŭng hlâo, brơi kơ ƀing gih hơduah bĕ dêh čar pơtao Ơi Adai laih anŭn tơlơi tơpă Ñu, laih anŭn Ñu či pha brơi kơ ƀing gih abih bang mơnơ̆ng anŭn dơ̆ng. </verse>
        <verse number="34">Tui anŭn anăm ƀlơ̆ng bơngơ̆t ôh kơ hrơi pơgi, yua kơ hrơi pơgi či ƀlơ̆ng bơngơ̆t kơ hrơi pơgi. Tơlơi gleh hrơi pă djŏp kơ hrơi anŭn yơh.”</verse>
      </chapter>
      <chapter number="7">
        <verse number="1">“Anăm phat kơđi kơ arăng ôh, kiăng kơ Ơi Adai ƀu phat kơđi ôh kơ ƀing gih. </verse>
        <verse number="2">Yua kơ kar hăng hyư̆m ƀing gih phat kơđi kơ arăng, Ơi Adai či phat kơđi kơ ƀing gih kar hăng anŭn mơ̆n; laih anŭn hơdơ̆ hơnơ̆ng ƀing gih pơkă brơi kơ arăng, Ơi Adai či pơkă brơi kơ ƀing gih hơdơ̆ anŭn mơ̆n. </verse>
        <verse number="3">Hyư̆m ih dưi ƀuh ƀruih amăng mơta adơi ayŏng ih, samơ̆ ih ƀu ƀuh ôh sa ƀĕ tơda amăng mơta ih pô? </verse>
        <verse number="4">Ƀôdah hyư̆m ih dưi laĭ kơ adơi ayŏng ih: ‘Brơi kâo mă hĭ ƀruih mơ̆ng mơta ih,’ tơdang anŭn tơda ăt dŏ amăng mơta ih đôč? </verse>
        <verse number="5">Ơ mơnuih plơ̆m ƀlor, blŭng hlâo brơi mă hĭ bĕ tơda mơ̆ng mơta ih pô, giơ̆ng anŭn kah ih či ƀuh rơđah kiăng kơ ih dưi mă hĭ ƀruih mơ̆ng mơta adơi ayŏng ih.</verse>
        <verse number="6">Anăm brơi mơnơ̆ng rơgoh hiam kơ asâo ôh, laih anŭn anăm glŏm añŭ yom ƀing gih ƀơi anăp bơbui ôh, hwĭ dah ñu juă hĭ gah yŭ kơ tơkai laih anŭn wir glaĭ kĕ hĭ ƀing gih.”</verse>
        <verse number="7">“Rơkâo bĕ, ƀing gih či hmâo; kơsem bĕ, ƀing gih či ƀuh; khŏk bah amăng bĕ, Ơi Adai či pŏk brơi kơ ƀing gih yơh. </verse>
        <verse number="8">Yua kơ hlơi pô rơkâo, ñu či hmâo yơh; hlơi pô hơduah, ñu či ƀuh; laih anŭn hlơi pô khŏk bah amăng, Ơi Adai či pŏk brơi yơh kơ ñu. </verse>
        <verse number="9">Hmâo mơ̆ hlơi amăng ƀing gih, tơdah ană ñu rơkâo ƀañ tơpŭng, ñu brơi hĭ boh pơtâo kơ gơ̆? </verse>
        <verse number="10">Ƀôdah tơdah ană ñu rơkâo akan, ñu brơi hĭ ala kơ gơ̆? </verse>
        <verse number="11">Tui anŭn, tơdah ƀing gih jing ƀing sat biă mă, ăt thâo brơi mơ̆n mơnơ̆ng hiam kơ ană bă ƀing gih, ƀai jai Ama ƀing gih amăng adai ƀu či pha brơi ôh hă mơnơ̆ng hiam brơi kơ hlơi pô rơkâo kơ Ñu?</verse>
        <verse number="12">Hnŭn yơh, hơgĕt tơlơi ƀing gih kiăng kơ arăng ngă kơ ƀing gih, brơi kơ ƀing gih ngă bĕ tơlơi anŭn kơ arăng; yua kơ anŭn jing tơlơi juăt laih anŭn tơlơi ƀing pô laĭ lui hlâo hmâo pơtô laih.”</verse>
        <verse number="13">“Mŭt bĕ ƀơi amăng jang gơniă; yua kơ amăng jang hluai laih anŭn jơlan prŏng ba nao kơ tơlơi răm rai, laih anŭn hmâo lu mơnuih mŭt ƀơi anŭn. </verse>
        <verse number="14">Samơ̆ amăng jang gơniă laih anŭn jơlan anĕt ba nao kơ tơlơi hơdip, laih anŭn ƀiă mơnuih dưi ƀuh gơñu.”</verse>
        <verse number="15">“Răng bĕ kơ ƀing pô laĭ lui hlâo ƀlor. Gơñu buh klĭ triu rai pơ ƀing gih, samơ̆ amăng lăm gơñu jing asâo tan juăt kĕ hek. </verse>
        <verse number="16">Ƀing gih či thâo krăn gơñu tui hăng boh gơñu. Arăng pĕ mơ̆ boh kơƀâu mơ̆ng phŭn drơi, ƀôdah boh hra mơ̆ng hrĕ drơi? </verse>
        <verse number="17">Tui anŭn, tơdah phŭn kơyâo hiam ñu či mơboh rai boh hiam, samơ̆ phŭn kơyâo sat ñu či mơboh rai boh sat yơh. </verse>
        <verse number="18">Phŭn kơyâo hiam ƀu dưi mơboh rai boh sat ôh; phŭn kơyâo sat kŏn dưi mơboh rai boh hiam lơi. </verse>
        <verse number="19">Rĭm phŭn kơyâo ƀu mơboh rai boh hiam, arăng či drom laih anŭn glŏm hĭ ñu amăng apui. </verse>
        <verse number="20">Tui anŭn, yua mơ̆ng boh gơñu, ƀing gih či thâo krăn gơñu.”</verse>
        <verse number="21">“Ƀu djơ̆ ôh abih bang ƀing iâu Kâo: ‘Ơ Khua Yang, Ơ Khua Yang’ či mŭt amăng dêh čar pơtao plei hiam, samơ̆ kơnơ̆ng hlơi pô ngă tui tơlơi Ama Kâo pơ adai adih kiăng đôč. </verse>
        <verse number="22">Amăng hrơi anŭn či hmâo lu mơnuih laĭ kơ Kâo: ‘Ơ Khua Yang, Ơ Khua Yang, ƀu djơ̆ ôh hă gơmơi hmâo laĭ lui hlâo laih hăng anăn Ih, puh pơđuaĭ yang sat hăng anăn Ih, laih anŭn ngă lu tơlơi mơsêh mơyang hăng anăn Ih?’ </verse>
        <verse number="23">Hlăk anŭn Kâo či laĭ klă kơ ƀing gơñu: ‘Kâo ƀu thâo krăn ƀing gih ôh; đuaĭ bĕ mơ̆ng Kâo, ơ ƀing ngă tơlơi sat ƀai.’”</verse>
        <verse number="24">“Tui anŭn, hlơi pô hmư̆ tơlơi Kâo pơhiăp laih anŭn tui gưt, ñu anŭn jing kar hăng sa čô mơnuih kơhnâo pơdơ̆ng sang ñu ƀơi boh pơtâo. </verse>
        <verse number="25">Wơ̆t dah hmâo hơjan, ia lip laih anŭn angĭn rơbŭ kơtang thut ngă kơ sang anŭn, samơ̆ sang anŭn ƀu rơbuh hĭ ôh, yua kơ arăng pơdơ̆ng laih ñu ƀơi boh pơtâo.</verse>
        <verse number="26">Samơ̆ hlơi pô hmư̆ tơlơi Kâo pơhiăp, samơ̆ ƀu tui gưt ôh, ñu anŭn jing kar hăng sa čô mơnuih mlŭk pơdơ̆ng sang ñu ƀơi lŏn čuah. </verse>
        <verse number="27">Hmâo adai hơjan, ia lip laih anŭn angĭn rơbŭ kơtang thut ngă kơ sang anŭn, sang anŭn rơbuh hăng răm rai hĭ abih.”</verse>
        <verse number="28">Tơ Yêsu pơhiăp hơdôm tơlơi anŭn giơ̆ng laih, ƀing mơnuih lu hling hlang kơ tơlơi Ñu pơtô, </verse>
        <verse number="29">yua kơ Ñu pơtô kơ ƀing gơñu hăng tơlơi dưi kơhưm, ƀu djơ̆ kar hăng nai pơtô tơlơi juăt ƀing gơñu ôh.</verse>
      </chapter>
      <chapter number="8">
        <verse number="1">Tơ Yêsu trŭn mơ̆ng čư̆, hmâo lu mơnuih tui Ñu. </verse>
        <verse number="2">Anai nê, hmâo sa čô mơnuih djơ̆ phŭng nao pơ Ñu, bon ƀơi anăp Ñu, laih anŭn laĭ: “Ơ Khua Yang, tơdah Ih kiăng, Ih dưi pơrơgoh kâo yơh.”</verse>
        <verse number="3">Yêsu yơr tơngan, ruaih ñu, laih anŭn laĭ: “Kâo kiăng yơh, rơgoh bĕ!” Tañ mơtam phŭng ñu rơgoh ƀhiao. </verse>
        <verse number="4">Laih anŭn Yêsu laĭ kơ ñu: “Răng bĕ, anăm ră ruai tơlơi anai kơ arăng ôh, samơ̆ nao pơdah bĕ ih pô kơ khua ngă yang laih anŭn pơyơr mơnơ̆ng ngă yang tui hăng Môis hmâo pơtă laih, jing sa tơlơi ngă gơ̆ng jơlan kơ abih bang mơnuih.”</verse>
        <verse number="5">Tơdang Yêsu mŭt pơ plei Kapernum, sa čô khua tơhan wai sa rơtuh čô rai kơwưh rơkâo kơ Ñu </verse>
        <verse number="6">laih anŭn laĭ: “Ơ Khua, ding kơna kâo dŏ đih amăng sang rơwen ruă kơtang biă mă.”</verse>
        <verse number="7">Yêsu laĭ kơ gơ̆: “Kâo či nao pơsuaih ñu.”</verse>
        <verse number="8">Samơ̆ khua tơhan anŭn laĭ glaĭ kơ Yêsu dơ̆ng: “Ơ Khua, kâo ƀu năng lăp ôh jum ih mŭt amăng sang kâo; kơnơ̆ng rơkâo kơ Ih pơhiăp sa boh đôč, laih anŭn ding kơna kâo či suaih yơh. </verse>
        <verse number="9">Yua kơ kâo pô dŏ gah yŭ tơlơi dưi kơ arăng mơ̆n, laih anŭn kâo ăt hmâo mơ̆n lu ƀing tơhan dŏ gah yŭ kơ tơlơi dưi kâo. Kâo pơtă kơ pô anai: ‘Nao bĕ,’ laih anŭn gơ̆ nao mơtam; laih anŭn kơ pô pơkŏn: ‘Rai bĕ,’ laih anŭn gơ̆ rai; laih anŭn kơ hlŭn kâo: ‘Ngă bruă anai,’ laih anŭn gơ̆ ngă mơtam.”</verse>
        <verse number="10">Tơ Yêsu hmư̆ khua tơhan anŭn pơhiăp, Ñu hling hlang laih anŭn laĭ kơ ƀing tui ñu: “Sĭt biă mă Kâo laĭ kơ ƀing gih, wơ̆t amăng čar Israel Kâo aka ƀuh djơ̆ ôh mơnuih hmâo tơlơi đaŏ prŏng kar hăng anŭn. </verse>
        <verse number="11">Kâo laĭ kơ ƀing gih, hmâo lu mơnuih či rai mơ̆ng gah ngŏ, mơ̆ng gah yŭ laih anŭn dŏ ber kơ tơlơi ƀơ̆ng huă mơñum hrŏm hơbĭt hăng Abraham, Isak, laih anŭn Yakôp amăng dêh čar pơtao plei hiam, </verse>
        <verse number="12">Samơ̆ ƀing ană kơ dêh čar pơtao arăng glŏm hĭ amăng anih kơnăm mơmŏt pơ gah rơngiao; pơ anŭn gơñu či čŏk hia laih anŭn kĕ tơgơi.” </verse>
        <verse number="13">Laih anŭn Yêsu laĭ kơ khua tơhan: “Nao bĕ, brơi tơlơi anŭn truh tui hăng tơlơi ih đaŏ.” Ƀơi mông anŭn mơtam ding kơna ñu suaih.</verse>
        <verse number="14">Tơ Yêsu mŭt amăng sang Pêtrôs, Ñu ƀuh tơhmua đah kơmơi Pêtrôs ruă pơgrŭn dŏ đih ƀơi sưng. </verse>
        <verse number="15">Yêsu ruaih ƀơi tơngan gơ̆, laih anŭn gơ̆ suaih tơlơi ruă pơgrŭn. Gơ̆ tơgŭ laih anŭn buih bruă kơ Ñu.</verse>
        <verse number="16">Klam anŭn, arăng ba nao pơ Yêsu lu čô mơnuih yang sat ngă. Ñu puh pơđuaĭ hĭ ƀing yang sat anŭn hăng sa boh pơhiăp, laih anŭn pơsuaih abih bang ƀing duăm ruă. </verse>
        <verse number="17">Tơlơi anai kiăng pơsĭt tơlơi pô laĭ lui hlâo Êsai hmâo laĭ laih,
“Ñu pô yơh mă ba abih tơlơi tơdu ƀing ta,
Laih anŭn glăm ba abih tơlơi duăm ruă ƀing ta.”</verse>
        <verse number="18">Tơ Yêsu ƀuh ƀing lu jum dar Ñu, Ñu pơđar brơi găn nao pơ hang gah dih ia dơnao. </verse>
        <verse number="19">Hmâo sa čô nai pơtô tơlơi juăt rai laih anŭn laĭ hăng Ñu: “Ơ Nai, pơpă Ih nao kâo či tui Ih pơ anŭn yơh.”</verse>
        <verse number="20">Yêsu laĭ kơ ñu: “Khul pơja hmâo amăng, khul čĭm brĭm amăng adai hmâo hruh, samơ̆ Ană Mơnuih ƀu hmâo ôh anih đăl akŏ.”</verse>
        <verse number="21">Hmâo sa čô ding kơna pơkŏn dơ̆ng laĭ hăng Ñu: “Ơ Khua, brơi kâo dơr hĭ ama kâo hlâo amơĭ.”</verse>
        <verse number="22">Samơ̆ Yêsu laĭ kơ ñu: “Đuaĭ tui Kâo bĕ, laih anŭn lui ƀing djai dơr mă mơnuih djai gơñu pô.”</verse>
        <verse number="23">Tơ Yêsu đĭ amăng sŏng laih, ƀing ding kơna Ñu tui Ñu. </verse>
        <verse number="24">Anai nê, hmâo rơbŭ kơthel ƀơi ia rơsĭ tơl ia poh yă gom sŏng giăm pơtrăm hĭ; samơ̆ Yêsu dŏ pĭt. </verse>
        <verse number="25">Ƀing ding kơna nao râo Ñu, laĭ: “Ơ Khua, pơklaih gơmơi bĕ; ƀing ta djai yơh!”</verse>
        <verse number="26">Yêsu laĭ kơ gơñu: “Ơ ƀing mơnuih tơlơi đaŏ anĕt, yua hơgĕt ƀing gih hwĭ?” Ñu tơgŭ mơtam, khă rơbŭ hăng ia rơsĭ, laih anŭn dŏ rơiăt lơleh mơtam.</verse>
        <verse number="27">Ƀing anŭn hling hlang biă mă, laĭ: “Hlơi mơnuih anai jing tơl angĭn hăng ia rơsĭ ăt gưt kơ Ñu mơ̆n?”</verse>
        <verse number="28">Tơ Yêsu truh laih pơ hang gah adih amăng čar ƀing Gadara, dua čô mơnuih yang sat ngă rai mơ̆ng pơsat bưp Ñu. Gơñu hơtai sat biă mă tơl ƀu hmâo ôh mơnuih khĭn găn ƀơi jơlan anŭn. </verse>
        <verse number="29">Gơñu ur kraih: “Hơgĕt tơlơi Ih hmâo hăng gơmơi, Ơ Ană Ơi Adai? Djơ̆ mơ̆ Ih rai pơ anai kiăng pơtơnap ƀing gơmơi hlâo kơ hrơi hmâo pơkă laih?”</verse>
        <verse number="30">Ataih ƀiă mơ̆ng anŭn hmâo lu bơbui hlăk hyu ƀơ̆ng. </verse>
        <verse number="31">Ƀing yang sat kơwưh rơkâo kơ Yêsu: “Tơdah Ih puh pơđuaĭ gơmơi, rơkâo Ih brơi gơmơi mŭt amăng phung bơbui adih.”</verse>
        <verse number="32">Laih anŭn Ñu laĭ kơ ƀing gơñu: “Nao bĕ!” Tui anŭn ƀing yang sat tơbiă laih anŭn mŭt amăng phung bơbui. Anai nê, abih bang bơbui anŭn trŭn mơ̆ng hơ̆ng čư̆, kơdâo amăng ia rơsĭ, laih anŭn djai trăm abih.</verse>
        <verse number="33">Ƀing wai bơbui mŭt amăng plei laih anŭn ră ruai abih tơlơi hmâo truh laih kơ dua čô mơnuih yang sat ngă anŭn. </verse>
        <verse number="34">Tui anŭn, abih bang ană plei pla tơbiă nao bưp Yêsu. Tơ gơñu ƀuh Ñu laih, gơñu kơwưh rơkâo Yêsu đuaĭ hĭ mơ̆ng tring gơñu.</verse>
      </chapter>
      <chapter number="9">
        <verse number="1">Yêsu đĭ sŏng găn ia rơsĭ laih anŭn wơ̆t glaĭ pơ plei Ñu pô. </verse>
        <verse number="2">Laih anŭn anai nê, arăng čơkung ba pơ Ñu sa čô đah rơkơi rơwen dŏ đih ƀơi sưng. Tơ Yêsu ƀuh tơlơi đaŏ ƀing anŭn, Ñu laĭ kơ đah rơkơi rơwen “Ơ ană, kơjăp pran jua bĕ, yua kơ tơlơi soh ih pap brơi laih.”</verse>
        <verse number="3">Hlăk anŭn, hmâo dua klâo čô ƀing nai pơtô tơlơi juăt pơmĭn amăng pran jua gơñu: “Mơnuih anai pơhiăp pơgao hmiah hăng Ơi Adai.”</verse>
        <verse number="4">Samơ̆ Yêsu thâo laih tơlơi pơmĭn gơñu laih anŭn laĭ: “Yua hơgĕt amăng pran jua ƀing gih hmâo pơmĭn sat kar hăng anŭn? </verse>
        <verse number="5">Hơgĕt tơlơi laĭ amuñ hloh: ‘Tơlơi soh ih pap brơi laih,’ ƀôdah laĭ: ‘Tơgŭ bĕ laih anŭn rơbat?’ </verse>
        <verse number="6">Samơ̆ kiăng kơ ƀing gih thâo kơ Ană Mơnuih hmâo tơlơi dưi ƀơi lŏn tơnah dưi pap brơi tơlơi soh” — Yêsu laĭ kơ mơnuih rơwen — “Tơgŭ bĕ, glăm ba sưng ih hăng glaĭ pơ sang.”</verse>
        <verse number="7">Tui anŭn gơ̆ tơgŭ laih anŭn glaĭ pơ sang. </verse>
        <verse number="8">Tơ ƀing mơnuih lu ƀuh tơlơi anŭn gơñu hwĭ, laih anŭn pơpŭ bơni kơ Ơi Adai, yua kơ Ñu brơi tơlơi dưi kar hăng anŭn kơ ƀing ană mơnuih.</verse>
        <verse number="9">Tơdang Yêsu đuaĭ mơ̆ng anŭn, Ñu ƀuh sa čô đah rơkơi anăn ñu Mathiơ dŏ ber ƀơi anih ring jia. Yêsu laĭ kơ gơ̆: “Đuaĭ tui Kâo bĕ.” Gơ̆ tơgŭ hăng đuaĭ tui Ñu.</verse>
        <verse number="10">Tơdang Yêsu dŏ ƀơ̆ng huă amăng sang Mathiơ, hmâo lu ƀing ring jia laih anŭn ƀing mơnuih soh rai ƀơ̆ng huă hrŏm hơbĭt hăng Yêsu laih anŭn hăng ƀing ding kơna Ñu. </verse>
        <verse number="11">Tơ ƀing Pharisi ƀuh tơlơi anŭn, gơñu laĭ kơ ƀing ding kơna Yêsu: “Hyư̆m Khua ƀing gih ƀơ̆ng huă hrŏm hơbĭt hăng ƀing ring jia laih anŭn hăng ƀing mơnuih soh lĕ?”</verse>
        <verse number="12">Samơ̆ tơ Yêsu hmư̆ tơlơi anŭn, Ñu laĭ kơ gơñu: “Ƀu djơ̆ ƀing mơnuih suaih prăl ôh kiăng kơ ơi ia jrao, samơ̆ ƀing mơnuih duăm ruă yơh kiăng. </verse>
        <verse number="13">Nao bĕ laih anŭn hrăm thâo hluh hyư̆m boh pơhiăp anai kiăng laĭ: ‘Kâo kiăng tơlơi pap drap, ƀu djơ̆ mơnơ̆ng ngă yang ôh.’ Yua kơ Kâo rai ƀu djơ̆ kiăng iâu ƀing tơpă hơnơ̆ng ôh, samơ̆ ƀing soh.”</verse>
        <verse number="14">Hlăk anŭn ƀing ding kơna Yôhan nao pơ Yêsu laih anŭn laĭ: “Yua hơgĕt gơmơi hăng ƀing Pharisi ư̆ ƀơ̆ng huă, samơ̆ ƀing ding kơna Ih ƀu ư̆ ƀơ̆ng huă ôh?”</verse>
        <verse number="15">Yêsu laĭ kơ gơñu: “Dưi mơ̆ ƀing arăng jak kơ tơlơi ƀơ̆ng huă dŏ rơkơi bơnai kơ-ŭ uăn tơdang pô han tao ăt dŏ hrŏm hơbĭt hăng gơñu? Hrơi či truh tơ arăng ba pơđuaĭ hĭ han tao mơ̆ng ƀing gơñu, hlăk anŭn yơh gơñu či ư̆ ƀơ̆ng huă.</verse>
        <verse number="16">Ƀu hmâo ôh hlơi sĭt sa pŏk bơnal phrâo hăng ao so, yua kơ bơnal phrâo či pơtơĭ hĭ ao so, laih anŭn bluh tơĭ či prŏng hloh dơ̆ng. </verse>
        <verse number="17">Arăng ăt kŏn tro tơpai phrâo amăng get klĭ so lơi; tơdah ngă tui anŭn, get klĭ so či pơčah hĭ laih anŭn tơpai či hŏk, laih anŭn get klĭ či răm rai mơ̆n; samơ̆ arăng tro tơpai phrâo amăng get klĭ phrâo, laih anŭn arăng dưi pioh abih dua anŭn dŏ hiam.”</verse>
        <verse number="18">Tơdang Ñu dŏ pơhiăp hơdôm tơlơi anai kơ ƀing gơñu, hmâo sa čô khua wai sang bơjơnum rai čon tơŭt ƀơi anăp Ñu laih anŭn laĭ: “Ană đah kơmơi kâo phrâo tơĭ pran. Samơ̆ rơkâo kơ Ih rai hăng ah tơngan ƀơi gơ̆, laih anŭn gơ̆ či hơdip.”</verse>
        <verse number="19">Yêsu tơgŭ, hrŏm hơbĭt hăng ƀing ding kơna Ñu đuaĭ tui pô anŭn.</verse>
        <verse number="20">Laih anŭn anai nê, hmâo sa čô đah kơmơi hmâo tơlơi ruă tuh drah pluh dua thŭn laih, nao gah klon Ñu, laih anŭn gơ̆ ruaih ƀơi jih ao Ñu. </verse>
        <verse number="21">Yua kơ gơ̆ pơmĭn: “Tơdah kâo kơnơ̆ng ruaih ao Ñu đôč, kâo či suaih yơh.”</verse>
        <verse number="22">Yêsu wir glaĭ lăng ƀuh gơ̆ laih anŭn laĭ: “Ơ ană; kơjăp pran jua bĕ! Tơlơi đaŏ ih pơsuaih ih laih.” Laih anŭn, mông anŭn mơtam đah kơmơi anŭn suaih yơh.</verse>
        <verse number="23">Tơ Yêsu truh pơ sang khua anŭn laih anŭn Ñu ƀuh ƀing ayŭp đing klơt hăng ƀing mơnuih lu ngă rơông rơang, </verse>
        <verse number="24">Ñu laĭ: “Ƀing gih tơbiă bĕ, yua kơ čơđai anĕt anai ƀu djai ôh, samơ̆ gơ̆ dŏ pĭt.” Laih anŭn gơñu klao mưč kơ Yêsu. </verse>
        <verse number="25">Samơ̆ tơ ƀing mơnuih lu tơbiă pơ gah rơngiao laih, Yêsu mŭt, mă tơngan đah kơmơi anĕt anŭn, laih anŭn gơ̆ tơgŭ. </verse>
        <verse number="26">Laih anŭn arăng hmư̆ hing tơlơi anŭn tar ƀar abih tring anŭn.</verse>
        <verse number="27">Tơdang Yêsu đuaĭ mơ̆ng anih anŭn, hmâo dua čô mơnuih bum mơta đuaĭ tui Ñu hăng ur kraih: “Ơ ană Đawit, pap drap kơ gơmơi đa!”</verse>
        <verse number="28">Tơ Ñu mŭt amăng sang laih, ƀing đah rơkơi bum mơta nao truh pơ Ñu; laih anŭn Yêsu laĭ kơ gơñu: “Ƀing gih đaŏ mơ̆ Kâo dưi ngă tơlơi anai?” Ƀing gơ̆ laĭ hăng Ñu: “Ơ Khua, gơmơi đaŏ sĭt.” </verse>
        <verse number="29">Laih anŭn Yêsu ruaih mơta gơñu, laĭ: “Brơi tơlơi anŭn truh tui hăng tơlơi ƀing gih đaŏ.” </verse>
        <verse number="30">Laih anŭn mơta gơñu ƀuh rơđah yơh. Yêsu pơtă kơtang biă mă kơ gơñu: “Anăm brơi arăng thâo ôh tơlơi anai.” </verse>
        <verse number="31">Samơ̆ gơñu tơbiă nao laih anŭn ruai hyu anăn Ñu tar ƀar tring anŭn.</verse>
        <verse number="32">Giơ̆ng gơñu đuaĭ mơ̆ng anih anŭn, anai nê arăng ba nao pơ Yêsu sa čô mơnuih kơmlô yang sat ngă. </verse>
        <verse number="33">Tơ Yêsu puh pơđuaĭ yang sat anŭn laih, mơnuih kơmlô thâo pơhiăp. Ƀing mơnuih lu hling hlang laih anŭn laĭ: “Aka ƀuh djơ̆ ôh tơlơi kar hăng anai amăng čar Israel.”</verse>
        <verse number="34">Samơ̆ ƀing Pharisi laĭ: “Hăng tơlơi mơyang khua yang sat Ñu puh pơđuaĭ ƀing yang sat.”</verse>
        <verse number="35">Yêsu hyu amăng abih bang plei prŏng plei anĕt, pơhrăm amăng sang bơjơnum, laih anŭn pơtô Tơlơi Phrâo Hiam kơ dêh čar pơtao plei hiam, laih anŭn pơsuaih djŏp mơta tơlơi duăm ruă. </verse>
        <verse number="36">Tơ Yêsu ƀuh ƀing mơnuih lu, pran jua Ñu glưh pap kơ ƀing gơñu, yua kơ gơñu jing tơnap tap laih anŭn ƀu hmâo pô gŭm djru kar hăng triu ƀu hmâo pô wai. </verse>
        <verse number="37">Laih anŭn Yêsu laĭ kơ ƀing ding kơna Ñu: “Bơyan hơpuă prŏng biă mă samơ̆ ƀing hơpuă jing ƀiă đôč. </verse>
        <verse number="38">Tui anŭn yơh, rơkâo bĕ Khua bơyan hơpuă pơkiaŏ nao ƀing hơpuă nao pơ bơyan hơpuă ñu.”</verse>
      </chapter>
      <chapter number="10">
        <verse number="1">Yêsu iâu pluh dua čô ding kơna Ñu rai, laih anŭn brơi kơ gơñu tơlơi dưi kiăng kơ dưi puh pơđuaĭ ƀing yang bơngăt grĭ hơƀak, laih anŭn dưi pơsuaih djŏp mơta tơlơi duăm ruă. </verse>
        <verse number="2">Anai yơh anăn pluh dua čô ƀing khua ding kơna: blŭng hlâo Simôn pơanăn dơ̆ng Pêtrôs, laih anŭn Andrê adơi ñu, Yakơ ană Sêbêdê, laih anŭn Yôhan adơi ñu, </verse>
        <verse number="3">Philip laih anŭn Bartêlômi, Thômas laih anŭn Mathiơ mơnuih ring jia, Yakơ ană Alphê, laih anŭn Thadê, </verse>
        <verse number="4">Simôn mơnuih Kanaan, laih anŭn Yudas Iskariôt pô pơblư̆ Yêsu.</verse>
        <verse number="5">Anai yơh pluh dua čô khua ding kơna Yêsu hmâo pơkiaŏ nao, laih anŭn pơtă kơ gơñu tui anai: “Anăm nao ôh pơ ƀing djuai tuai, laih anŭn kŏn mŭt lơi sa boh plei amăng ƀing plei mơnuih Samari. </verse>
        <verse number="6">Samơ̆ hiam hloh, brơi ƀing gih nao pơ khul triu rơngiă amăng sang Israel. </verse>
        <verse number="7">Laih anŭn tơdang nao brơi ƀing gih pơtô bĕ: ‘Dêh Čar Pơtao adai giăm truh yơh.’ </verse>
        <verse number="8">Ƀing gih pơsuaih bĕ ƀing duăm ruă, pơhơdip glaĭ ƀing djai, pơrơgoh ƀing djơ̆ phŭng, laih anŭn puh pơđuaĭ ƀing yang sat. Ƀing gih mă tŭ laih hăng tơlơi đôč đač, brơi bĕ kơ arăng đôč đač mơ̆n. </verse>
        <verse number="9">Anăm djă ba mah, prăk, ƀôdah sar kong amăng hơdrăng kơiăng ƀing gih ôh. </verse>
        <verse number="10">Anăm djă ba ôh kơdŭng prăk, ƀôdah dua blah ao, ƀôdah klĭ juă, ƀôdah gai jra; yua kơ mơnuih mă bruă năng lăp hmâo mơnơ̆ng ƀơ̆ng huă.</verse>
        <verse number="11">Amăng plei pă ƀing gih mŭt plei prŏng ƀôdah plei anĕt, tơña hơduah bĕ hlơi năng lăp jum ƀing gih, laih anŭn brơi ƀing gih dŏ amăng sang ñu tơl hrơi ƀing gih đuaĭ. </verse>
        <verse number="12">Tơdang ƀing gih mŭt amăng sang hlơi, brơi ƀing gih hơơč mơyun kơ sang anŭn. </verse>
        <verse number="13">Tơdah sang anŭn năng lăp, tơlơi rơnŭk rơnua ƀing gih truh kơ sang anŭn, samơ̆ tơdah sang anŭn ƀu năng lăp ôh, brơi tơlơi rơnŭk rơnua ƀing gih wơ̆t glaĭ kơ gih pô. </verse>
        <verse number="14">Tơdah arăng ƀu tŭ jum ƀing gih ƀôdah ƀu hmư̆ ôh tơlơi ƀing gih pơhiăp, tơdang ƀing gih tơbiă mơ̆ng sang anŭn ƀôdah plei anŭn brơi ƀing gih tơtuh hĭ bĕ ƀruih lŏn mơ̆ng tơkai ƀing gih. </verse>
        <verse number="15">Kâo laĭ kơ ƀing gih sĭt biă mă, ƀơi hrơi phat kơđi tơdơi plei Sôđôm hăng plei Gômôrơ či hmâo tơlơi pơkơhmal plai ƀiă kơ plei anŭn.”</verse>
        <verse number="16">“Anai nê, Kâo pơkiaŏ nao ƀing gih kar hăng triu tơ̆ng krah khul asâo tan. Tui anŭn brơi kơ ƀing gih kơhnâo kar hăng ala laih anŭn rơun rơgoh kar hăng čĭm bơrơgơ̆m. </verse>
        <verse number="17">Răng bĕ kơ ƀing mơnuih, yua kơ gơñu či jao hĭ ƀing gih kơ ƀing khua phat kơđi laih anŭn arăng či taih ƀing gih amăng sang bơjơnum. </verse>
        <verse number="18">Arăng či dui ba ƀing gih ƀơi anăp ƀing khua čar laih anŭn ƀơi anăp ƀing pơtao yua kơ Kâo, kiăng kơ ƀing gih jing ƀing ngă gơ̆ng jơlan kơ Kâo ƀơi anăp gơñu laih anŭn ƀơi anăp ƀing djuai tuai. </verse>
        <verse number="19">Tơ gơñu jao ƀing gih, anăm rŭng răng ôh hyư̆m ƀing gih či pơhiăp ƀôdah hơgĕt tơlơi ƀing gih či laĭ; yua kơ hơgĕt tơlơi ƀing gih či laĭ Ơi Adai či brơi kơ ƀing gih ƀơi mông anŭn mơtam. </verse>
        <verse number="20">Yua kơ ƀu djơ̆ ƀing gih pô ôh pơhiăp, samơ̆ Yang Bơngăt Hiam Ama ƀing gih pơhiăp amăng ƀing gih.</verse>
        <verse number="21">Ayŏng či jao hĭ adơi ñu pô brơi arăng pơdjai, laih anŭn ama či jao hĭ ană ñu pô, laih anŭn ƀing ană či tơgŭ pơkơdơ̆ng glaĭ hăng amĭ ama gơñu, laih anŭn brơi arăng pơdjai hĭ ƀing gơ̆. </verse>
        <verse number="22">Abih bang mơnuih či bơrơmŭt kơ ƀing gih yua kơ anăn Kâo. Samơ̆ hlơi pô gir tơl hnal tuč či klaih. </verse>
        <verse number="23">Tơ gơñu ngă sat kơ ƀing gih amăng sa boh plei, đuaĭ kơdŏp bĕ pơ plei pơkŏn; yua kơ sĭt biă mă Kâo laĭ kơ ƀing gih, ƀing gih aka ƀu nao abih plei ƀing Israel ôh, hlâo Ană Mơnuih rai hĭ.</verse>
        <verse number="24">Ding kơna ƀu prŏng hloh kơ nai pơtô ñu ôh, hlŭn kŏn prŏng hloh kơ khua ñu lơi. </verse>
        <verse number="25">Ding kơna jing kar hăng nai pơtô ñu, laih anŭn hlŭn jing kar hăng khua ñu, tui anŭn djŏp yơh. Tơdah arăng iâu Bêlsebul kơ khua sang, hloh kơ anŭn gơñu či iâu kơ ƀing mơnuih amăng sang anŭn hăng anăn sat hloh dơ̆ng.”</verse>
        <verse number="26">“Tui anŭn anăm ƀing gih hwĭ kơ gơñu ôh, yua kơ ƀu hmâo tơlơi hơgĕt pơdŏp laih arăng ƀu či bơrơđah hĭ ñu, laih anŭn ƀu hmâo tơlơi hơgĕt hơgơ̆m ƀu či pơthâo hĭ. </verse>
        <verse number="27">Hơgĕt tơlơi Kâo pơhiăp hăng ƀing gih amăng anih mơmŏt, brơi ƀing gih pơhiăp bĕ amăng anih rơđah; laih anŭn hơgĕt tơlơi pơhiăp phač ƀơi tơngia ƀing gih, brơi ƀing gih pơtô bĕ ƀơi hăng ngŏ bơbŭng sang. </verse>
        <verse number="28">Anăm hwĭ ôh kơ ƀing dưi pơdjai drơi jan samơ̆ ƀu dưi pơdjai bơngăt ôh, samơ̆ hwĭ bĕ kơ Pô dưi pơdjai bơngăt wơ̆t drơi jan amăng war apui. </verse>
        <verse number="29">Ƀu djơ̆ ôh hă dua drơi čĭm gač arăng sĭ sa kak? Laih anŭn tơdah ƀu djơ̆ tui hăng tơlơi Ama ƀing gih kiăng ƀu hmâo ôh sa drơi amăng čĭm anŭn či lĕ pơ lŏn. </verse>
        <verse number="30">Laih anŭn wơ̆t kơ ƀuk ƀơi akŏ ƀing gih Ơi Adai hmâo yap abih laih mơ̆n. </verse>
        <verse number="31">Tui anŭn anăm hwĭ ôh, yua kơ ƀing gih yom hloh kơ čĭm gač anŭn.</verse>
        <verse number="32">Tui anŭn hlơi pô pơhaih tơlơi ñu đaŏ kơ Kâo ƀơi anăp mơnuih, kar kaĭ mơ̆n Kâo či pơhaih pô anŭn ƀơi anăp Ama Kâo amăng adai mơ̆n. </verse>
        <verse number="33">Samơ̆ hlơi pô hơngah Kâo ƀơi anăp ƀing mơnuih, kar kaĭ mơ̆n Kâo či hơngah pô anŭn ƀơi anăp Ama Kâo amăng adai.”</verse>
        <verse number="34">“Anăm pơmĭn Kâo rai ba tơlơi rơnŭk rơnua kơ lŏn tơnah ôh; Kâo ƀu rai ba tơlơi rơnŭk rơnua ôh, samơ̆ đao gưm. </verse>
        <verse number="35">Yua kơ Kâo rai kiăng ngă brơi ană đah rơkơi pơkơdơ̆ng hăng ama ñu, laih anŭn ană đah kơmơi pơkơdơ̆ng hăng amĭ ñu; laih anŭn hơđŭ pơkơdơ̆ng hăng tơhmua đah kơmơi ñu; </verse>
        <verse number="36">laih anŭn ayăt roh sat hloh kơ ƀing gih, anŭn jing mơnuih amăng sang ƀing gih pô.</verse>
        <verse number="37">Hlơi pô khăp kơ amĭ ama ñu lu hloh kơ Kâo ƀu năng lăp kơ Kâo ôh; hlơi pô khăp kơ ană đah rơkơi ƀôdah kơ ană đah kơmơi ñu lu hloh kơ Kâo ƀu năng lăp kơ Kâo ôh; </verse>
        <verse number="38">laih anŭn hlơi pô ƀu glăm kơyâo bơrơkal pô ñu hăng đuaĭ tui Kâo, ƀu năng lăp kơ Kâo ôh. </verse>
        <verse number="39">Hlơi pô kiăng răk pioh tơlơi hơdip ñu či rơngiă hĭ; laih anŭn hlơi pô rơngiă hĭ tơlơi hơdip ñu yua kơ Kâo či ƀuh glaĭ.”</verse>
        <verse number="40">“Hlơi pô tŭ jum ƀing gih, ñu anŭn tŭ jum Kâo yơh; laih anŭn hlơi pô tŭ jum Kâo, ñu anŭn tŭ jum Pô pơkiaŏ rai Kâo mơ̆n. </verse>
        <verse number="41">Hlơi pô tŭ jum sa čô pô laĭ lui hlâo yua kơ ñu jing pô laĭ lui hlâo, ñu či mă tŭ tơlơi apah bơni kơ sa čô pô laĭ lui hlâo; laih anŭn hlơi pô tŭ jum sa čô mơnuih tơpă yua kơ ñu jing mơnuih tơpă, ñu či mă tŭ tơlơi apah bơni kơ sa čô mơnuih tơpă. </verse>
        <verse number="42">Hlơi pô brơi kơ sa čô amăng ƀing čơđai anĕt anai mơñum sa kơčok ia ƀlăng đôč, yua kơ gơ̆ jing ding kơna Kâo, Kâo laĭ sĭt biă mă kơ ƀing gih, pô brơi anŭn ƀu či rơngiă ôh tơlơi apah bơni ñu.”</verse>
      </chapter>
      <chapter number="11">
        <verse number="1">Tơ Yêsu pơtô kơ ƀing pluh dua čô khua ding kơna Ñu giơ̆ng laih, Ñu đuaĭ mơ̆ng anŭn hăng nao pơhrăm laih anŭn pơtô amăng abih bang plei gơñu.</verse>
        <verse number="2">Tơdang Yôhan dŏ amăng sang mơnă, ñu hmư̆ arăng ră ruai hơdôm bruă Yang Krist ngă. Hnŭn yơh ñu pơkiaŏ nao ƀing ding kơna ñu </verse>
        <verse number="3">tơña kơ Yêsu: “Djơ̆ mơ̆ Ih jing Pô khŏm či rai, ƀôdah gơmơi khŏm dŏ tơguan pô pơkŏn dơ̆ng?”</verse>
        <verse number="4">Yêsu laĭ glaĭ kơ gơñu: “Nao laĭ bĕ kơ Yôhan hơgĕt tơlơi ƀing gih hmâo hmư̆ laih anŭn ƀuh: </verse>
        <verse number="5">Ƀing bum mơta ƀuh rơđah dơ̆ng, ƀing rơwen tơkai dưi rơbat, ƀing djơ̆ phŭng hmâo tơlơi pơrơgoh, ƀing tơngil thâo hmư̆, ƀing djai hơdip glaĭ, laih anŭn ƀing ƀun rin dưi hmư̆ Tơlơi Phrâo Hiam. </verse>
        <verse number="6">Mơyun hiam yơh kơ hlơi pô ƀu tơhnač ôh yua kơ Kâo.”</verse>
        <verse number="7">Tơdang ƀing anŭn glaĭ, Yêsu čơdơ̆ng pơhiăp kơ ƀing mơnuih lu tơlơi djơ̆ kơ Yôhan: “Hơgĕt tơlơi ƀing gih hmâo nao lăng laih amăng tơdrŏn har? Djơ̆ mơ̆ sa ƀĕ trang bô angĭn thut rơyuh? </verse>
        <verse number="8">Tui anŭn hơgĕt tơlơi ƀing gih kiăng nao lăng lĕ? Djơ̆ mơ̆ kiăng lăng sa čô mơnuih buh ao hiam rŏ? Anai nê, ƀing buh ao hiam rŏ dŏ amăng sang pơtao. </verse>
        <verse number="9">Tui anŭn hơgĕt tơlơi ƀing gih kiăng nao lăng dơ̆ng lĕ? Djơ̆ mơ̆ kiăng nao lăng sa čô pô laĭ lui hlâo? Djơ̆ yơh, Kâo laĭ kơ ƀing gih, hmâo pô yom hloh kơ sa čô pô laĭ lui hlâo dơ̆ng. </verse>
        <verse number="10">Hmâo tơlơi čih kơ pô anŭn tui anai:
‘Anai nê, Kâo pơkiaŏ nao pô pơala Kâo nao hlâo kơ Ih,
Pô či pơkra jơlan hlâo brơi kơ Ih.’</verse>
        <verse number="11">Kâo laĭ sĭt biă mă kơ ƀing gih, đơ amăng ƀing mơnuih đah kơmơi tơkeng laih, ƀu hmâo hlơi prŏng hloh kơ Yôhan Ƀatem ôh; samơ̆ pô anĕt hloh amăng Dêh Čar Pơtao plei hiam jing prŏng hloh kơ ñu. </verse>
        <verse number="12">Dơ̆ng mơ̆ng rơnŭk Yôhan Ƀatem truh pơ ră anai dêh čar pơtao plei hiam hmâo tŭ laih tơlơi kơsung kơpĭ kơtang tĭt, laih anŭn ƀing kơsung kơpĭ kiăng sua mă dêh čar pơtao anŭn hăng tơlơi kơtang gơñu. </verse>
        <verse number="13">Yua kơ abih bang ƀing pô laĭ lui hlâo laih anŭn tơlơi juăt hmâo laĭ lui hlâo laih kơ Dêh Čar pơtao Ơi Adai truh pơ rơnŭk Yôhan. </verse>
        <verse number="14">Laih anŭn tơdah ƀing gih kiăng tŭ ư, ñu yơh jing Êli pô khŏm rai. </verse>
        <verse number="15">Hlơi pô hmâo tơngia, brơi hmư̆ bĕ!</verse>
        <verse number="16">Samơ̆ hăng hơgĕt Kâo či pơhmu ƀing mơnuih rơnŭk anai? Gơñu jing kar hăng ƀing čơđai dŏ ber amăng anih sang sĭ mơdrô iâu ƀing tơdruă gơñu,</verse>
        <verse number="17">‘Gơmơi ayŭp laih đing klơt, samơ̆ ƀing gih ƀu suang ôh;
gơmơi čŏk hia laih, samơ̆ ƀing gih ƀu ơh ơ̆l ôh.’</verse>
        <verse number="18">Yua kơ Yôhan hmâo rai laih ƀu ƀơ̆ng huă kŏn mơñum lơi, laih anŭn gơñu laĭ: ‘Ñu hmâo yang sat ngă.’ </verse>
        <verse number="19">Ană Mơnuih hmâo rai laih, ƀơ̆ng laih anŭn mơñum, laih anŭn gơñu laĭ: ‘Lăng bĕ, sa čô ră ƀơ̆ng laih anŭn ră mơñum, gơyut gơyâo hăng ƀing ring jia laih anŭn ƀing soh.’ Samơ̆ tơlơi kơhnâo dưi pơrơđah ñu jing kơhnâo sĭt yua mơ̆ng bruă tơlơi kơhnâo anŭn ngă.”</verse>
        <verse number="20">Laih anŭn Yêsu čơdơ̆ng ƀuah ƀing ană plei amăng ƀing plei Ñu hmâo ngă laih lu tơlơi mơsêh mơyang, yua kơ gơñu ƀu kơhmal ôh tơlơi soh. </verse>
        <verse number="21">“Răm ƀăm yơh kơ ih, ơ plei Kôrasin! Răm ƀăm yơh kơ ih ơ plei Bêtsaida! Yua kơ tơdah arăng hmâo ngă laih ƀơi plei Tir laih anŭn plei Sidôn tơlơi mơsêh mơyang arăng hmâo ngă laih ƀơi tơ̆ng krah ƀing gih, sĭt biă mă mơ̆ng sui laih gơñu kơhmal tơlơi soh, buh ao kơƀao, laih anŭn klŭm hơbâo pur ƀơi akŏ gơñu. </verse>
        <verse number="22">Samơ̆ Kâo laĭ kơ ƀing gih, amăng hrơi phat kơđi tơdơi plei Tir hăng plei Sidôn či tŭ tơlơi pơkơhmal plai ƀiă kơ ƀing gih. </verse>
        <verse number="23">Bơ ih, plei Kapernum, arăng či yŏng đĭ ih truh pơ adai mơ̆? Ư ưh arăng či glŏm hĭ ih amăng plei ƀing djai. Yua kơ tơdah arăng ngă ƀơi plei Sôđôm tơlơi mơsêh mơyang arăng hmâo ngă laih ƀơi tơ̆ng krah ih, sĭt biă mă yơh ñu ăt dŏ truh pơ hrơi anai. </verse>
        <verse number="24">Samơ̆ Kâo laĭ kơ ƀing gih, amăng hrơi phat kơđi tơdơi plei Sôđôm či tŭ tơlơi pơkơhmal plai ƀiă kơ gih.”</verse>
        <verse number="25">Hlăk anŭn Yêsu laĭ tui anai: “Kâo bơni hơơč kơ Ih, Ơ Ama, Khua Yang kơ adai hăng lŏn tơnah, yua kơ Ih hmâo pơdŏp tơlơi anai kơ ƀing kơhnâo laih anŭn ƀing rơgơi, samơ̆ bơrơđah brơi laih kơ ƀing čơđai anĕt; </verse>
        <verse number="26">Sĭt yơh, Ơ Ama, yua kơ tơlơi anŭn bơmơak kơ Ih.</verse>
        <verse number="27">Abih bang tơlơi Ama Kâo hmâo jao laih kơ Kâo; ƀu hmâo hlơi pô thâo krăn Ană, kơnơ̆ng hơjăn Ama đôč; laih anŭn ƀu hmâo hlơi pô thâo krăn Ama; kơnơ̆ng hơjăn Ană laih anŭn kơ hlơi pô Ană ruah kiăng bơrơđah brơi Ama kơ ñu.</verse>
        <verse number="28">Ơ abih bang mơnuih rơmơ̆n hăng gui kơtraŏ, rai bĕ pơ Kâo, Kâo či brơi kơ ƀing gih dŏ pơdơi. </verse>
        <verse number="29">Yua kơ Kâo hmâo pran jua tơdu rơun laih anŭn luă gŭ; brơi ƀing gih glăm bĕ ač Kâo laih anŭn hrăm mơ̆ng Kâo, laih anŭn bơngăt ƀing gih či hmâo tơlơi pơdơi. </verse>
        <verse number="30">Yua kơ ač Kâo amuñ laih anŭn anong Kâo jing djhul.”</verse>
      </chapter>
      <chapter number="12">
        <verse number="1">Hlăk anŭn Yêsu rơbat găn hmua pơdai tơpŭng ƀơi hrơi saƀat. Ƀing ding kơna Ñu rơpa, laih anŭn gơñu čơdơ̆ng ruač ƀơ̆ng amŭng pơdai. </verse>
        <verse number="2">Tơ ƀing Pharisi ƀuh tơlơi anŭn, gơñu laĭ kơ Yêsu: “Lăng bĕ ƀing ding kơna Ih ngă tơlơi ƀu phiăn ngă ôh amăng hrơi saƀat.” </verse>
        <verse number="3">Yêsu laĭ glaĭ: “Ƀing gih aka ƀu đŏk ôh hă kơ bruă Đawit hmâo ngă tơdang ñu laih anŭn ƀing nao hrŏm hơbĭt hăng ñu rơpa? </verse>
        <verse number="4">Ñu mŭt amăng sang Ơi Adai laih anŭn ñu hăng ƀing gơ̆p ñu ƀơ̆ng ƀañ tơpŭng pơyơr kơ Ơi Adai, wơ̆t dah ƀañ tơpŭng anŭn ñu ƀu dưi ƀơ̆ng ôh, kơnơ̆ng pioh kơ ƀing khua ngă yang đôč dưi ƀơ̆ng. </verse>
        <verse number="5">Ƀôdah ƀing gih aka lăng ôh hă amăng hơdrôm hră tơlơi juăt Môis, kơ tơlơi ƀing khua ngă yang amăng sang kơkuh pơpŭ ngă gao tơlơi juăt hrơi saƀat, samơ̆ ƀu yap jing soh ôh? </verse>
        <verse number="6">Kâo laĭ kơ ƀing gih, pơ anai hmâo sa čô arăng pơpŭ hloh kơ sang kơkuh pơpŭ. </verse>
        <verse number="7">Laih anŭn tơdah ƀing gih thâo hluh hyư̆m boh pơhiăp anai kiăng pia: ‘Kâo kiăng tơlơi pap drap, ƀu djơ̆ ôh mơnơ̆ng ngă yang,’ ƀing gih ƀu klă kơđi ôh kơ ƀing ƀu hmâo tơlơi soh. </verse>
        <verse number="8">Yua kơ Ană Mơnuih jing khua kơ hrơi saƀat.”</verse>
        <verse number="9">Yêsu đuaĭ mơ̆ng anŭn laih anŭn mŭt amăng sang bơjơnum. </verse>
        <verse number="10">Anai nê, pơ anŭn hmâo sa čô đah rơkơi kro sa ƀĕ tơngan. Hmâo đơđa mơnuih kiăng sem tơlơi kơčut kơ Yêsu, gơñu tơña kơ Yêsu tui anai: “Phiăn mơ̆ pơsuaih amăng hrơi saƀat?”</verse>
        <verse number="11">Yêsu laĭ kơ gơñu: “Hlơi pô amăng ƀing gih hmâo sa drơi triu laih anŭn triu anŭn lĕ amăng luh dlam amăng hrơi saƀat, ñu ƀu či mă dui đĭ pơ gah rơngiao ôh hă? </verse>
        <verse number="12">Hloh kơ anŭn dơ̆ng sa čô mơnuih yom hloh kơ sa drơi triu! Tui anŭn phiăn yơh ngă hiam amăng hrơi saƀat.” </verse>
        <verse number="13">Laih anŭn Ñu laĭ kơ đah rơkơi anŭn: “Yơr bĕ tơngan ih” Gơ̆ yơr yơh, laih anŭn tơngan gơ̆ suaih jing hiam kar hăng tơngan pơkŏn. </verse>
        <verse number="14">Samơ̆ ƀing Pharisi tơbiă laih anŭn črŏng sai sem tơlơi dưi pơdjai Yêsu.</verse>
        <verse number="15">Samơ̆ Yêsu thâo tơlơi anŭn, Ñu đuaĭ mơ̆ng anih anŭn. Hmâo lu mơnuih đuaĭ tui Ñu laih anŭn Ñu pơsuaih hĭ abih bang ƀing duăm ruă, </verse>
        <verse number="16">laih anŭn pơtă kơ ƀing gơñu anăm ră ruai brơi arăng hmư̆ hing kơ Ñu ôh. </verse>
        <verse number="17">Tơlơi anŭn kiăng pơsĭt boh pơhiăp pô laĭ lui hlâo Êsai hmâo pơhiăp laih tui anai:</verse>
        <verse number="18">“Anai jing ding kơna Kâo hmâo ruah laih,
Pô Kâo khăp hơeng, amăng Ñu Kâo hmâo tơlơi mơak biă mă.
Kâo či brơi Yang Bơngăt Kâo dŏ ƀơi Ñu,
Laih anŭn Ñu či pơhaih tơlơi Kâo phat kơđi kơ ƀing djuai tuai.</verse>
        <verse number="19">Ñu ƀu či pơrơjah ƀôdah ur kraih ôh,
Kŏn arăng hmư̆ săp ñu ƀơi jơlan lơi.</verse>
        <verse number="20">Ñu ƀu či pơtơĭ hĭ ôh trang bô joh laih,
Kŏn bluh hĭ lơi apui kơđen giăm thăm,
Tơl Ñu ngă brơi tơlơi tơpă dưi hĭ.</verse>
        <verse number="21">Laih anŭn amăng anăn Ñu abih bang ƀing djuai tuai či čang rơmang.”</verse>
        <verse number="22">Hlăk anŭn arăng ba nao pơ Yêsu sa čô đah rơkơi yang sat ngă, bum mơta laih anŭn kơmlô. Yêsu pơsuaih gơ̆; tui anŭn đah rơkơi anŭn thâo pơhiăp laih anŭn thâo ƀuh. </verse>
        <verse number="23">Abih bang ƀing ană plei hling hlang hăng laĭ: “Djơ̆ mơ̆ pô anai jing ană Đawit?”</verse>
        <verse number="24">Samơ̆ tơ ƀing Pharisi hmư̆ tơlơi anŭn, gơñu laĭ: “Mơnuih anŭn puh pơđuaĭ ƀing yang sat hăng anăn Bêlsebul, khua kơ ƀing yang sat.”</verse>
        <verse number="25">Yêsu thâo tơlơi pơmĭn gơñu laih anŭn laĭ kơ ƀing gơñu: “Tơdah sa boh dêh čar pơtao pơkah pơpha hĭ gơñu pô, či răm rai yơh, laih anŭn sa boh plei ƀôdah sa boh sang pơkah pơpha hĭ ñu pô, ƀu či dưi dŏ ôh. </verse>
        <verse number="26">Tui anŭn tơdah Satan puh pơđuaĭ hĭ Satan, ñu pơkah pơpha hĭ ñu pô yơh; hyư̆m dêh čar pơtao ñu dưi dŏ lĕ? </verse>
        <verse number="27">Tơdah Kâo puh pơđuaĭ yang sat hăng anăn Bêlsebul, bơ ƀing ană ƀing gih, hăng anăn hlơi gơñu puh pơđuaĭ yang sat? Yua kơ anŭn yơh ƀing gơñu či phat kơđi ƀing gih. </verse>
        <verse number="28">Samơ̆ tơdah Kâo puh pơđuaĭ ƀing yang sat hăng Yang Bơngăt Hiam Ơi Adai, tui anŭn dêh čar pơtao Ơi Adai truh laih kơ ƀing gih.</verse>
        <verse number="29">Ƀôdah hyư̆m arăng dưi mŭt amăng sang sa čô mơnuih kơtang laih anŭn sua mă hĭ dram gơnam ñu, tơdah blŭng hlâo ñu ƀu čaŏ hĭ ôh mơnuih kơtang anŭn? Laih čaŏ hĭ kah, ñu dưi sua mă dram gơnam amăng sang ñu.</verse>
        <verse number="30">Hlơi pô ƀu dŏ gah Kâo, jing pô pơkơdơ̆ng hăng Kâo, laih anŭn hlơi pô ƀu pơgop hăng Kâo, ñu či čơlah hĭ bru bra. </verse>
        <verse number="31">Yua kơ anŭn Kâo laĭ kơ ƀing gih, abih bang tơlơi soh laih anŭn abih bang tơlơi pơhiăp pơgao hmiah dưi hmâo tơlơi pap brơi kơ ană mơnuih, samơ̆ tơlơi pơhiăp pơgao kơ Yang Bơngăt Hiam ƀu dưi hmâo tơlơi pap brơi ôh. </verse>
        <verse number="32">Laih anŭn hlơi pô pơhiăp pơkơdơ̆ng hăng Ană Mơnuih dưi hmâo tơlơi pap brơi; samơ̆ hlơi pô pơhiăp pơkơdơ̆ng hăng Yang Bơngăt Hiam ƀu dưi hmâo tơlơi pap brơi kơ ñu ôh, thâo dah amăng rơnŭk anai ƀôdah amăng rơnŭk tơdơi či truh.”</verse>
        <verse number="33">“Tơdah phŭn kơyâo hiam, boh ñu jing hiam kar kaĭ mơ̆n; ƀôdah tơdah phŭn kơyâo sat, boh ñu jing sat kar kaĭ mơ̆n; yua kơ arăng thâo krăn phŭn kơyâo tui hăng boh ñu. </verse>
        <verse number="34">Ơ djuai ala tơpơ̆ng! Hyư̆m ƀing gih dưi pơhiăp tơlơi hiam tơdang ƀing gih jing sat? Yua kơ mơ̆ng tơlơi rơbeh blai amăng pran jua yơh amăng bah tơbiă pơhiăp. </verse>
        <verse number="35">Mơnuih hiam yua mơ̆ng pơkom pioh tơlơi hiam hnŭn yơh ñu tơbiă rai tơlơi hiam, samơ̆ mơnuih sat yua mơ̆ng pơkom pioh tơlơi sat hnŭn yơh ñu tơbiă rai tơlơi sat.</verse>
        <verse number="36">Kâo laĭ kơ ƀing gih, ƀơi hrơi phat kơđi arăng či pơrơđah abih boh pơhiăp ƀu tŭ yua gơñu hmâo pơhiăp laih. </verse>
        <verse number="37">Yua kơ mơ̆ng tơlơi ih pơhiăp ih či hmâo tơlơi yap tơpă, laih anŭn mơ̆ng tơlơi ih pơhiăp mơ̆n ih či tŭ tơlơi klă kơđi.”</verse>
        <verse number="38">Laih anŭn hmâo đơđa ƀing nai pơtô tơlơi juăt hăng ƀing Pharisi laĭ kơ ñu: “Ơ Nai, gơmơi kiăng ƀuh Ih ngă gru kơnăl mơyang.”</verse>
        <verse number="39">Samơ̆ Ñu laĭ glaĭ kơ ƀing anŭn: “Rơnŭk kơnŭng djuai sat ƀai laih anŭn rih răm hơduah sem sa gru kơnăl mơyang; samơ̆ ƀu či brơi gru kơnăl mơyang kơ kơnŭng djuai anai ôh, kơnơ̆ng gru kơnăl mơyang Yônas pô laĭ lui hlâo. </verse>
        <verse number="40">Yua kơ kar hăng Yônas dŏ amăng hlŭng akan prŏng klâo hrơi klâo mlam, ăt kar hăng anŭn mơ̆n Ană Mơnuih či dŏ amăng lŏn dlam klâo hrơi klâo mlam. </verse>
        <verse number="41">Ƀơi hrơi phat kơđi ƀing mơnuih ană plei Niniwơ či tơgŭ hrŏm hơbĭt hăng ƀing kơnŭng djuai anai laih anŭn klă kơđi kơ ƀing gih; yua kơ ƀing mơnuih ană plei Niniwơ kơhmal tơlơi soh yua kơ gơñu hmư̆ tơlơi Yônas pơtô; laih anŭn anai nê, ƀơi anai hmâo sa čô prŏng hloh kơ Yônas. </verse>
        <verse number="42">Ƀơi hrơi phat kơđi, pơtao đah kơmơi čar dơnŭng či tơgŭ hrŏm hơbĭt hăng ƀing kơnŭng djuai anai laih anŭn či phat kơđi kơ ƀing gih, yua kơ gơ̆ rai mơ̆ng rơnuč lŏn tơnah kiăng hmư̆ tơlơi kơhnâo pơtao Salômôn, laih anŭn anai nê, hmâo sa čô ƀơi anai prŏng hloh kơ pơtao Salômôn.”</verse>
        <verse number="43">“Tơ yang bơngăt grĭ hơƀak tơbiă laih mơ̆ng sa čô mơnuih, ñu găn nao lu anih thu hơduah sem anih kiăng pơdơi, samơ̆ ƀu hmâo ôh. </verse>
        <verse number="44">Tui anŭn ñu laĭ: ‘Kâo či wơ̆t glaĭ dŏ amăng sang kâo phrâo tơbiă laih.’ Laih anŭn tơ ñu truh ñu ƀuh sang anŭn jing hŏng đôč, kih agaih laih, laih anŭn prăp rơmet hiam djeh djong. </verse>
        <verse number="45">Laih anŭn ñu nao dơ̆ng jak ba hrŏm hơbĭt hăng ñu tơjuh čô yang sat pơkŏn sat hloh kơ ñu; gơñu mŭt dŏ amăng anŭn. Tui anŭn mơnuih anŭn jing sat kơtang hloh kơ hlâo dơ̆ng. Kơnŭng djuai sat ƀai anai ăt kar hăng anŭn mơ̆n.”</verse>
        <verse number="46">Tơdang Yêsu ăt dŏ pơhiăp hăng ƀing mơnuih lu, amĭ Ñu hăng ƀing adơi ayŏng ñu dŏ pơ gah rơngiao kiăng pơhiăp bĭt hăng Ñu. </verse>
        <verse number="47">Hmâo sa čô laĭ kơ Ñu: “Anai nê, amĭ Ih hăng ƀing adơi ayŏng Ih dŏ pơ gah rơngiao kiăng pơhiăp bĭt hăng Ih.”</verse>
        <verse number="48">Samơ̆ Yêsu laĭ glaĭ kơ pô laĭ hăng Ñu: “Hlơi jing amĭ Kâo? Laih anŭn hlơi jing ƀing adơi ayŏng Kâo?” </verse>
        <verse number="49">Ñu črâo kơ ƀing ding kơna Ñu laih anŭn laĭ: “Anai yơh amĭ Kâo laih anŭn adơi ayŏng Kâo! </verse>
        <verse number="50">Yua kơ hlơi pô ngă tui tơlơi Ama Kâo amăng adai kiăng, ñu anŭn jing adơi ayŏng, amai adơi laih anŭn amĭ Kâo.”</verse>
      </chapter>
      <chapter number="13">
        <verse number="1">Amăng hrơi anŭn mơ̆n, Yêsu tơbiă mơ̆ng sang laih anŭn dŏ ber ƀơi hang ia rơsĭ. </verse>
        <verse number="2">Laih anŭn ƀing mơnuih lu rai pơtŭm jum dar Ñu, tui anŭn Ñu đĭ amăng sŏng laih anŭn dŏ ber; laih anŭn abih ƀing mơnuih lu dŏ dơ̆ng ƀơi hang. </verse>
        <verse number="3">Ñu pơtô kơ ƀing gơñu lu mơta hăng tơlơi bơhmutu, laĭ: “Hmâo sa čô mơnuih nao sai pơjeh ñu. </verse>
        <verse number="4">Tơdang ñu sai hmâo đơđa pơjeh lĕ ƀơi rŏk jơlan laih anŭn čĭm rai čoh ƀơ̆ng hĭ pơjeh anŭn. </verse>
        <verse number="5">Pơjeh pơkŏn lĕ amăng anih lŏn boh pơtâo, hmâo kơnơ̆ng ƀiă lŏn đôč, laih anŭn pơjeh čăt mơtam, yua kơ lŏn ƀu kơpal ôh; </verse>
        <verse number="6">Samơ̆ tơ yang hrơi ƀlĕ, pơjeh anŭn gliu hĭ; laih anŭn yua kơ ƀu hmâo akha ôh, gơñu kro yơh. </verse>
        <verse number="7">Pơjeh pơkŏn lĕ amăng anih drơi. Drơi čăt đĭ glong laih anŭn ket hĭ pơjeh anŭn. </verse>
        <verse number="8">Pơjeh pơkŏn lĕ amăng anih lŏn hiam laih anŭn mơboh, hmâo đơđa sa sar jing hĭ sa rơtuh, hmâo đơđa jing hĭ năm pluh, hmâo đơđa jing hĭ klâo pluh. </verse>
        <verse number="9">Hlơi pô hmâo tơngia, hmư̆ bĕ!”</verse>
        <verse number="10">Giơ̆ng anŭn ƀing ding kơna nao tơña kơ Yêsu: “Hyư̆m Ih pơhiăp hăng ƀing gơñu hăng tơlơi bơhmutu?”</verse>
        <verse number="11">Ñu laĭ glaĭ: “Ƀing gih mă tŭ laih tơlơi thâo hluh tơlơi yom hơgơ̆m kơ dêh čar pơtao plei hiam, samơ̆ gơñu ƀu hmâo ôh. </verse>
        <verse number="12">Yua kơ Ơi Adai či brơi thim kơ hlơi pô hmâo laih, laih anŭn ñu či hmâo lu rơbeh; samơ̆ hlơi pô ƀu hmâo ôh, arăng či sua mă hĭ wơ̆t kơ hơgĕt mơnơ̆ng ñu hmâo laih. </verse>
        <verse number="13">Yua kơ anŭn yơh Kâo yua tơlơi bơhmutu pơhiăp hăng gơñu, wơ̆t dah gơñu lăng samơ̆ ƀu ƀuh ôh, gơñu pơđing tơngia samơ̆ ƀu hmư̆ ôh, kŏn gơñu thâo hluh lơi. </verse>
        <verse number="14">Gơñu hmâo ngă pơsĭt tơlơi Êsai hmâo laĭ lui hlâo tui anai:
‘Ƀing gih či pơđing tơngia hmư̆, samơ̆ ƀu thâo hluh ôh;
Ƀing gih či lăng samơ̆ ƀu thâo ƀuh ôh.</verse>
        <verse number="15">Yua kơ pran jua ƀing ană plei pla anai jing kơpĭl laih,
Laih anŭn tơngia gơñu tơngil hĭ,
Gơñu pĭt hĭ mơta gơñu,
Hwĭ dah mơta gơñu thâo ƀuh,
Tơngia gơñu thâo hmư̆,
Pran jua gơñu thâo hluh,
Laih anŭn gơñu wơ̆t glaĭ pơ Kâo,
Kiăng kơ Kâo pơsuaih gơñu.’</verse>
        <verse number="16">Samơ̆ mơyun hiam yơh kơ mơta gih yua kơ dưi thâo ƀuh; mơyun hiam yơh kơ tơngia gih yua kơ dưi thâo hmư̆. </verse>
        <verse number="17">Kâo laĭ kơ ƀing gih sĭt biă mă, hmâo lu pô laĭ lui hlâo hăng lu mơnuih tơpă kiăng ƀuh hơdôm tơlơi gih ƀuh ră anai samơ̆ gơñu ƀu dưi ƀuh ôh. Gơñu kiăng hmư̆ hơdôm tơlơi ƀing gih hmư̆ ră anai samơ̆ gơñu ƀu dưi hmư̆ ôh.”</verse>
        <verse number="18">“Tui anŭn hmư̆ bĕ tơlơi pơblang tơlơi bơhmutu kơ pô sai pơjeh anŭn. </verse>
        <verse number="19">Hlơi pô hmư̆ tơlơi pơhiăp kơ dêh čar pơtao plei hiam laih anŭn ƀu thâo hluh ôh, yang sat rai mă hĭ hơgĕt tơlơi arăng sai laih amăng pran jua ñu; anŭn jing pơjeh sai lĕ ƀơi jơlan. </verse>
        <verse number="20">Pơjeh arăng sai lĕ ƀơi ngŏ lŏn boh pơtâo, jing pô hmư̆ tơlơi pơhiăp laih anŭn hăng tơlơi hơ̆k mơak mă tŭ mơtam, </verse>
        <verse number="21">samơ̆ boh pơhiăp ƀu hmâo akha ôh amăng ñu, ñu dŏ kơjăp kơnơ̆ng ƀiă đôč. Laih anŭn tơdah hmâo tơlơi tơnap ƀôdah tơlơi ngă sat truh yua kơ tơlơi pơhiăp, ñu lui wir mơtam. </verse>
        <verse number="22">Pơjeh sai lĕ ƀơi anih drơi, jing pô hmư̆ tơlơi pơhiăp, samơ̆ tơlơi ƀlơ̆ng bơngơ̆t kơ tơlơi hơdip rơnŭk anai laih anŭn tơlơi plư tơbiă mơ̆ng tơlơi kiăng kơ tơlơi pơdrŏng sah ket hĭ tơlơi pơhiăp, laih anŭn ñu ƀu hmâo mơboh ôh. </verse>
        <verse number="23">Bơ kơ pơjeh arăng sai laih ƀơi lŏn hiam, jing pô hmư̆ tơlơi pơhiăp laih anŭn thâo hluh. Sĭt biă mă ñu mơboh tơl sa asar pơjeh jing hĭ sa rơtuh asar dơ̆ng, đơđa jing hĭ năm pluh, đơđa jing hĭ klâo pluh.”</verse>
        <verse number="24">Yêsu pơtô kơ gơñu tơlơi bơhmutu pơkŏn: “Dêh čar pơtao plei hiam dưi pơhmu kar hăng sa čô đah rơkơi sai pơjeh hiam amăng hmua ñu, </verse>
        <verse number="25">samơ̆ tơdang arăng pĭt, pô ayăt ñu rai sai pơjeh rơ̆k sat amăng pơdai tơpŭng laih anŭn đuaĭ hĭ. </verse>
        <verse number="26">Tơdah pơdai tơpŭng čăt đĭ glong laih anŭn hroh, rơ̆k sat ăt bơrơđah mơ̆n. </verse>
        <verse number="27">Ƀing ding kơna pô hmua anŭn rai laĭ kơ ñu: ‘Ơ Khua, ƀu djơ̆ ôh hă ih sai pơjeh hiam amăng hmua ih? Hyư̆m hmâo hĭ rơ̆k sat lĕ?’ </verse>
        <verse number="28">Ñu laĭ kơ gơñu: ‘Sa čô ayăt yơh ngă tơlơi anŭn.’ Ƀing ding kơna laĭ kơ ñu: ‘Ih kiăng mơ̆ gơmơi nao buč hĭ rơ̆k anŭn?’ </verse>
        <verse number="29">Samơ̆ ñu laĭ: ‘Anăm ôh, hwĭ kơ tơdang ƀing gih buč rơ̆k sat anŭn ƀing gih buč djơ̆ hĭ wơ̆t pơdai tơpŭng hrŏm hơbĭt mơ̆n. </verse>
        <verse number="30">Lui abih dua anŭn glong đĭ hrŏm hơbĭt tơl truh bơyan hơpuă; laih anŭn ƀơi bơyan hơpuă kâo či pơtă kơ ƀing hơpuă, buč hĭ rơ̆k sat hlâo, pŏ glaĭ laih anŭn čuh hĭ, samơ̆ pơƀŭt pơdai tơpŭng pioh amăng atông kâo.’”</verse>
        <verse number="31">Yêsu pơtô kơ gơñu hăng tơlơi bơhmutu pơkŏn dơ̆ng, laĭ: “Dêh čar pơtao plei hiam jing kar hăng sa asar pơjeh añăm bơi, sa čô mơnuih mă laih anŭn sai amăng hmua ñu. </verse>
        <verse number="32">Ñu jing asar pơjeh anĕt hloh kơ abih bang pơjeh, samơ̆ tơ ñu čăt glong laih, ñu jing prŏng hloh kơ abih bang phŭn añăm pơtăm pơkŏn laih anŭn jing hĭ ania kơyâo, tơl čĭm brĭm rai ngă hruh ƀơi than ñu.”</verse>
        <verse number="33">Ñu pơtô kơ gơñu hăng tơlơi bơhmutu pơkŏn dơ̆ng: “Dêh čar pơtao plei hiam jing kar hăng tơpơi, sa čô đah kơmơi mă pơlŭk hăng klâo hơnơ̆ng tơpŭng tơl tơpŭng anŭn blang hĭ abih.”</verse>
        <verse number="34">Yêsu pơtô abih tơlơi anŭn kơ ƀing lu hăng tơlơi bơhmutu soh sel. Ƀu hmâo sa tơlơi pơtô hơgĕt ôh Ñu ƀu yua tơlơi bơhmutu kiăng pơtô kơ ƀing gơñu. </verse>
        <verse number="35">Tơlơi anŭn kiăng pơsĭt tơlơi pô laĭ lui hlâo hmâo pơhiăp laih tui anai:
“Kâo či ha pơhiăp hăng tơlơi bơhmutu,
Kâo či pơhaih tơlơi hmâo pơdŏp laih čơdơ̆ng mơ̆ng hrơi hrih pơjing lŏn tơnah.”</verse>
        <verse number="36">Giơ̆ng Ñu brơi ƀing mơnuih lu anŭn glaĭ, Khua Yang Yêsu mŭt amăng sang. Ƀing ding kơna Ñu nao pơ Ñu, laĭ: “Rơkâo kơ Ih pơblang brơi kơ gơmơi tơlơi bơhmutu kơ rơ̆k sat amăng hmua.”</verse>
        <verse number="37">Ñu laĭ glaĭ: “Pô sai pơjeh hiam jing Ană Mơnuih, </verse>
        <verse number="38">hmua jing lŏn tơnah, pơjeh hiam jing ƀing ană kơ dêh čar pơtao plei hiam, rơ̆k sat jing ƀing ană yang sat, </verse>
        <verse number="39">pô ayăt sai pơjeh rơ̆k sat anŭn jing yang sat, bơyan hơpuă jing rơnŭk hnal tuč, laih anŭn ƀing hơpuă jing ƀing ling jang Ơi Adai. </verse>
        <verse number="40">Kar hăng arăng mă rơ̆k sat anŭn, pơƀŭt laih anŭn čuh hĭ amăng apui, arăng či ngă kar hăng tui anŭn mơ̆n ƀơi hrơi hnal tuč rơnŭk. </verse>
        <verse number="41">Ană Mơnuih či pơkiaŏ nao ƀing ling jang Ñu, laih anŭn gơñu či duñ hĭ abih bang ƀing pơsoh arăng laih anŭn ƀing ngă tơlơi sat mơ̆ng dêh čar pơtao Ñu, </verse>
        <verse number="42">laih anŭn glŏm hĭ gơñu amăng tơpur apui prŏng. Ƀơi anih anŭn či hmâo tơlơi čŏk hia hăng tơlơi kĕ tơgơi. </verse>
        <verse number="43">Hlăk anŭn ƀing mơnuih tơpă či pơčrang kar hăng yang hrơi amăng dêh čar pơtao Ama gơñu. Hlơi pô hmâo tơngia, brơi ñu hmư̆ bĕ.”</verse>
        <verse number="44">“Dêh čar pơtao adai jing kar hăng dram gơnam yom arăng pơdŏp hĭ amăng sa blah hmua. Sa čô mơnuih ƀuh dram gơnam yom anŭn ñu pơdŏp hĭ, laih anŭn hăng tơlơi hơ̆k kơdơ̆k ñu nao sĭ hĭ abih bang mơnơ̆ng ñu hmâo kiăng blơi hmua anŭn.”</verse>
        <verse number="45">“Kar kaĭ mơ̆n dêh čar pơtao plei hiam jing kar hăng sa čô sĭ mia hyu hơduah boh pơtâo ačung. </verse>
        <verse number="46">Tơ ñu hmâo ƀuh laih sa sar boh pơtâo ačung yom biă mă, ñu nao sĭ hĭ abih mơnơ̆ng ñu hmâo kiăng blơi boh pơtâo ačung anŭn.”</verse>
        <verse number="47">“Kar kaĭ mơ̆n dêh čar pơtao plei hiam jing kar hăng sa blah hơñual arăng trah amăng ia rơsĭ djơ̆ djŏp mơta akan. </verse>
        <verse number="48">Tơ hơñual bă laih, arăng dui đĭ hơñual pơ hang. Gơñu dŏ ber ruah mă akan hiam pioh amăng bai, samơ̆ glŏm hĭ akan sat. </verse>
        <verse number="49">Kar hăng anŭn mơ̆n ƀơi hrơi hnal tuč rơnŭk. Ƀing ling jang Ơi Adai či rai laih anŭn pơkah pơpha, mă hĭ ƀing sat mơ̆ng ƀing tơpă, </verse>
        <verse number="50">laih anŭn glŏm hĭ gơñu amăng tơpur apui prŏng. Ƀơi anŭn gơñu či čŏk hia hăng kĕ tơgơi.”</verse>
        <verse number="51">“Ƀing gih thâo hluh laih mơ̆ abih tơlơi anŭn?”
Gơñu laĭ glaĭ: “Ơ, thâo hluh mơ̆n.”</verse>
        <verse number="52">Laih anŭn Yêsu laĭ kơ gơñu: “Yua kơ anŭn, rĭm čô nai pơtô tơlơi juăt arăng hmâo pơhrăm laih gơñu kơ dêh čar pơtao plei hiam, jing kar hăng sa čô pô sang ba tơbiă dram gơnam yom phrâo wơ̆t so mơ̆ng anih kong ngăn ñu.”</verse>
        <verse number="53">Tơ Yêsu pơhiăp tơlơi bơhmutu anŭn giơ̆ng laih, Ñu đuaĭ mơ̆ng anih anŭn. </verse>
        <verse number="54">Ñu glaĭ pơ plei Ñu pô laih anŭn pơtô amăng sang bơjơnum. Ƀing hmư̆ Ñu hling hlang laih anŭn laĭ: “Mơ̆ng pă pô anai hmâo tơlơi kơhnâo laih anŭn dưi ngă khul bruă mơsêh mơyang anai? </verse>
        <verse number="55">Ƀu djơ̆ ôh hă Ñu jing ană pô trah kơyâo? Ƀu djơ̆ ôh hă anăn amĭ Ñu HʼMari? Laih anŭn ƀu djơ̆ ôh hă ƀing adơi Ñu jing Yakơ, Yôsep, Simôn, laih anŭn Yut? </verse>
        <verse number="56">Laih anŭn ƀu djơ̆ ôh hă abih bang ƀing adơi đah kơmơi Ñu dŏ hrŏm hơbĭt hăng ƀing ta? Tui anŭn mơ̆ng pă pô anai hmâo abih tơlơi anai?” </verse>
        <verse number="57">Laih anŭn gơñu tơhnač yua kơ Yêsu. Samơ̆ Yêsu laĭ kơ gơñu: “Pô laĭ lui hlâo hmâo tơlơi pơpŭ tar ƀar anih, samơ̆ kơnơ̆ng plei pla Ñu laih anŭn sang anŏ Ñu pô đôč ƀu hmâo tơlơi pơpŭ ôh kơ Ñu.” </verse>
        <verse number="58">Laih anŭn Ñu ƀu ngă lu tơlơi mơsêh mơyang ôh ƀơi anŭn, yua kơ gơñu ƀu đaŏ ôh.</verse>
      </chapter>
      <chapter number="14">
        <verse number="1">Hlăk anŭn pơtao Hêrôt, pô wai lăng kwar Galilê, hmư̆ arăng ră ruai tơlơi hing ang Yêsu. </verse>
        <verse number="2">Ñu laĭ kơ ƀing ding kơna ñu: “Anai jing Yôhan Ƀatem, pô hmâo hơdip glaĭ laih mơ̆ng ƀing djai. Yua kơ anŭn yơh Ñu dưi ngă lu tơlơi mơsêh mơyang anai.”</verse>
        <verse number="3">Yua kơ pơtao Hêrôt hmâo brơi arăng mă čaŏ laih anŭn krư̆ Yôhan amăng sang mơnă yua kơ bruă HʼHêrôđias, bơnai Philip adơi ñu. </verse>
        <verse number="4">Yua kơ Yôhan hmâo laĭ kơ ñu: “Ƀu phiăn ôh ih mă đah kơmơi anŭn jing hĭ bơnai ih.” </verse>
        <verse number="5">Pơtao Hêrôt kiăng pơdjai hĭ Yôhan, samơ̆ ñu hwĭ kơ ƀing ană plei, yua kơ gơñu yap Yôhan jing sa čô pô laĭ lui hlâo.</verse>
        <verse number="6">Samơ̆ ƀơi hrơi arăng pơhơdơr hrơi tơkeng kơ pơtao Hêrôt, ană dra HʼHêrôđias suang ƀơi anăp ƀing tuai dŏ ƀơ̆ng huă. Gơ̆ ngă bơmơak kơ pơtao Hêrôt, </verse>
        <verse number="7">tơl pơtao Hêrôt hơtŏm ƀuăn či brơi kơ ñu hơgĕt mơnơ̆ng ñu rơkâo.</verse>
        <verse number="8">Hmư̆ amĭ ñu pơtrŭt kơ ñu, dra anŭn laĭ: “Brơi kơ kâo akŏ Yôhan Ƀatem pioh amăng prang ba rai pơ anai mơtam.”</verse>
        <verse number="9">Pơtao rơngot biă mă, samơ̆ yua kơ ñu ƀuăn rơ̆ng laih ƀơi anăp ƀing ƀơ̆ng huă mơñum hrŏm hơbĭt hăng ñu, ñu pơđar kơ arăng brơi kơ dra anŭn tui hăng tơlơi ñu rơkâo. </verse>
        <verse number="10">Ñu pơkiaŏ nao mơnuih čơ̆ng tơkuai Yôhan amăng sang mơnă, </verse>
        <verse number="11">laih anŭn arăng djă ba akŏ Yôhan amăng sa boh prang brơi kơ dra anŭn, dra anŭn djă ba brơi kơ amĭ ñu. </verse>
        <verse number="12">Ƀing ding kơna Yôhan rai mă drơi jan gơ̆ ba dơr hĭ, laih anŭn gơñu nao laĭ pơthâo tơlơi anŭn kơ Yêsu.</verse>
        <verse number="13">Laih hmư̆ tơlơi anŭn, Yêsu mơ̆ng anih anŭn đĭ sŏng nao pơ anih rơnguă Ñu dưi dŏ hơjăn. Samơ̆ tơ ƀing mơnuih lu hmư̆ tơlơi anŭn, mơ̆ng lu boh plei gơñu rơbat tơkai tui Yêsu. </verse>
        <verse number="14">Tơdang Yêsu tơbiă đĭ nao pơ hang, Ñu ƀuh mơnuih lu lĭn. Ñu pap drap laih anŭn pơsuaih ƀing duăm ruă.</verse>
        <verse number="15">Tơ adai klam laih, ƀing ding kơna nao pơ Ñu laih anŭn laĭ: “Anai jing anih rơnguă rơnguăn, adai mơmŏt laih. Brơi ƀing mơnuih lu nao bĕ pơ plei jĕ giăm blơi mơnơ̆ng ƀơ̆ng huă kơ gơñu pô.”</verse>
        <verse number="16">Yêsu laĭ: “Ƀu kiăng ôh kơ gơñu khŏm nao; Ƀing gih yơh brơi kơ gơñu mơnơ̆ng ƀơ̆ng huă.”</verse>
        <verse number="17">Ƀing ding kơna laĭ glaĭ: “Pơ anai gơmơi hmâo kơnơ̆ng rơma klŏ ƀañ tơpŭng laih anŭn dua drơi akan đôč.”</verse>
        <verse number="18">Yêsu laĭ kơ gơñu: “Ba ƀañ tơpŭng hăng akan anŭn kơ Kâo.” </verse>
        <verse number="19">Ñu pơtă kơ ƀing mơnuih lu anŭn dŏ ber ƀơi rơ̆k. Ñu mă rơma klŏ ƀañ tơpŭng hăng dua drơi akan anŭn, angak mơta pơ adai, bơni hơơč kơ Ơi Adai, wơ̆k ƀañ tơpŭng laih anŭn brơi kơ ƀing ding kơna, laih anŭn ƀing ding kơna pơpha brơi kơ ƀing mơnuih lu anŭn. </verse>
        <verse number="20">Abih bang gơñu ƀơ̆ng trơi soh sel. Laih anŭn gơñu pơƀŭt glaĭ čơđeh meh ƀañ tơpŭng dŏ glaĭ bă pluh dua bai. </verse>
        <verse number="21">Ƀing mơnuih lu ƀơ̆ng ƀañ tơpŭng, akan anŭn giăm hmâo rơma rơbâo čô đah rơkơi, ƀu yap ôh đah kơmơi laih anŭn čơđai.</verse>
        <verse number="22">Giơ̆ng anŭn, Ñu brơi ƀing ding kơna đĭ sŏng laih anŭn găn ia rơsĭ nao hlâo pơ hang gah dih, hlăk anŭn mơ̆n Ñu brơi ƀing mơnuih lu anŭn glaĭ. </verse>
        <verse number="23">Giơ̆ng kơ Ñu brơi ƀing mơnuih lu glaĭ, Ñu đĭ pơ čư̆ hơjăn Ñu kiăng kơ iâu laĭ. Tơ adai mơmŏt laih, Ñu ăt dŏ pơ anŭn hơjăn Ñu. </verse>
        <verse number="24">Hlăk anŭn sŏng truh pơ tơ̆ng krah ia rơsĭ laih; ia poh yă kơtang klă sŏng, yua kơ angĭn thut klă gơñu. </verse>
        <verse number="25">Jĕ mơguah Yêsu rơbat ƀơi ngŏ jơlah ia nao pơ ƀing gơñu. </verse>
        <verse number="26">Samơ̆ tơ ƀing ding kơna ƀuh Ñu rơbat ƀơi ngŏ jơlah ia, gơñu hwĭ bral biă mă laih anŭn laĭ: “Atâo yơh anŭn!” Laih anŭn gơñu ur kraih hăng tơlơi hwĭ. </verse>
        <verse number="27">Samơ̆ Yêsu laĭ gơñu mơtam: “Dŏ hơđơ̆ng pran jua bĕ! Kâo gơ̆ yơh, anăm hwĭ ôh.”</verse>
        <verse number="28">Pêtrôs laĭ: “Ơ Khua, tơdah Ih sĭt, brơi kâo rơbat ƀơi hăng ngŏ jơlah ia nao pơ Ih.” </verse>
        <verse number="29">Yêsu laĭ: “Rai bĕ!” Tui anŭn Pêtrôs tơbiă mơ̆ng sŏng hăng rơbat ƀơi ngŏ jơlah ia nao pơ Yêsu. </verse>
        <verse number="30">Samơ̆ tơ ñu ƀuh angĭn kơtang, ñu hwĭ laih anŭn čơdơ̆ng trăm, tui anŭn Ñu ur: “Ơ Khua, pơklaih kâo.” </verse>
        <verse number="31">Tañ mơtam Yêsu yơr tơngan mă ñu, laih anŭn laĭ kơ ñu: “Ơ mơnuih hmâo tơlơi đaŏ anĕt, yua hơgĕt ih đing?” </verse>
        <verse number="32">Tơ gơñu đĭ amăng sŏng laih, angĭn hlŏng hơđơ̆ng mơtam. </verse>
        <verse number="33">Ƀing dŏ amăng sŏng bon kơkuh kơ Ñu, hăng laĭ: “Sĭt biă mă, Ih jing Ană Ơi Adai.”</verse>
        <verse number="34">Tơ gơñu găn ia rơsĭ laih, gơñu đĭ pơ hang tring Gênêsaret. </verse>
        <verse number="35">Mơnuih amăng tring anŭn thâo krăn Ñu, gơñu pơkiaŏ arăng nao laĭ pơthâo pơ abih tring laih anŭn ba nao abih bang ƀing duăm ruă pơ Ñu. </verse>
        <verse number="36">Gơñu kơwưh rơkâo kơ Yêsu brơi ƀing duăm ruă kơnơ̆ng ruaih ƀơi jih ao Ñu đôč; laih anŭn abih bang ƀing ruaih ao Ñu leng kơ dưi suaih soh sel.</verse>
      </chapter>
      <chapter number="15">
        <verse number="1">Hlăk anŭn ƀing Pharisi wơ̆t hăng ƀing nai pơtô tơlơi juăt rai mơ̆ng plei Yêrusalem nao pơ Yêsu laih anŭn laĭ, </verse>
        <verse number="2">“Yua hơgĕt ƀing ding kơna Ih gao tơlơi phiăn ơi adon đưm? Ƀing gơñu ƀu rao ôh tơngan gơñu hlâo kơ gơñu ƀơ̆ng huă!”</verse>
        <verse number="3">Yêsu laĭ glaĭ: “Bơ ƀing gih, yua hơgĕt ƀing gih ngă gao tơlơi Ơi Adai pơtă laih anŭn ngă tui tơlơi phiăn ƀing gih pô lĕ? </verse>
        <verse number="4">Yua Ơi Adai hmâo pơtă: ‘Pơpŭ bĕ kơ amĭ ama ih,’ laih anŭn ‘Hlơi pô pơhiăp sat kơ ama ƀôdah amĭ, sĭt biă mă ñu khŏm tŭ tơlơi djai.’ </verse>
        <verse number="5">Samơ̆ ƀing gih laĭ: ‘Tơdah sa čô laĭ kơ ama ƀôdah kơ amĭ ñu tui anai: “Mơnơ̆ng hơgĕt kâo dưi djru kơ ƀing gih, kâo hmâo pơyơr laih kơ Ơi Adai”, </verse>
        <verse number="6">mơnuih anŭn huaĭ djru kơ amĭ ama ñu dơ̆ng tah.’ Tui anŭn, yua kơ tơlơi phiăn ƀing gih pô, ƀing gih lui hĭ boh pơhiăp Ơi Adai. </verse>
        <verse number="7">Ơ ƀing plơ̆m ƀlor! Djơ̆ yơh Êsai hmâo laĭ lui hlâo kơ ƀing gih tơ ñu pơhiăp:</verse>
        <verse number="8">‘Ƀing anai pơpŭ kơ Kâo hăng amăng bah gơñu đôč;
Samơ̆ pran jua gơñu ataih mơ̆ng Kâo biă mă.</verse>
        <verse number="9">Tơlơi gơñu kơkuh pơpŭ kơ Kâo jing đôč đač đôč,
Yua kơ gơñu pơtô tơlơi phiăn mơnuih pơčeh mă ngă brơi arăng pơmĭn dah anŭn jing tơlơi kâo pơtô.’”</verse>
        <verse number="10">Tơdơi kơ anŭn Ñu iâu ƀing ană plei rai pơ Ñu laih anŭn laĭ kơ gơñu: “Hmư̆ bĕ, laih anŭn brơi ƀing gih thâo hluh: </verse>
        <verse number="11">Ƀu djơ̆ ôh mơnơ̆ng hơgĕt mŭt amăng bah ngă pơgrĭ mơnuih, samơ̆ mơnơ̆ng hơgĕt tơbiă mơ̆ng amăng bah, mơnơ̆ng anŭn ngă pơgrĭ mơnuih.”</verse>
        <verse number="12">Tơdơi kơ anŭn ƀing ding kơna rai laĭ kơ Ñu: “Ih thâo mơ̆ ƀing Pharisi hil tơ gơñu hmư̆ tơlơi ih laĭ anŭn?”</verse>
        <verse number="13">Ñu laĭ glaĭ: “Abih bang phŭn kơyâo Ama Kâo amăng adai ƀu hmâo pla ôh, Ñu či buč hĭ. </verse>
        <verse number="14">Lui măk ai gơñu, gơñu jing ƀing bum mơta ba jơlan kơ ƀing bum mơta. Tơdah sa čô bum mơta atăt ba sa čô bum mơta, abih dua gơñu či lĕ amăng luh.”</verse>
        <verse number="15">Samơ̆ Pêtrôs laĭ kơ Ñu: “Pơblang brơi kơ gơmơi tơlơi bơhmutu anŭn.”</verse>
        <verse number="16">Yêsu laĭ: “Ƀing gih ăt ƀu thâo hluh ôh hă? </verse>
        <verse number="17">Ƀing gih ƀu thâo hluh ôh hă mơnơ̆ng hơgĕt mŭt amăng bah nao truh amăng hlŭng laih anŭn hlŏng tơbiă pơ gah rơngiao? </verse>
        <verse number="18">Samơ̆ mơnơ̆ng hơgĕt tơbiă mơ̆ng amăng bah rai mơ̆ng pran jua; mơnơ̆ng anŭn pơgrĭ mơnuih. </verse>
        <verse number="19">Yua kơ mơ̆ng pran jua yơh tơbiă rai tơlơi pơmĭn sat, tơlơi pơdjai mơnuih, tơlơi klĕ pyu, tơlơi rih răm, tơlơi klĕ dŏp, tơlơi gơ̆ng jơlan ƀlor, laih anŭn pơhiăp pơčeh. </verse>
        <verse number="20">Abih tơlơi anai pơgrĭ mơnuih; samơ̆ ƀơ̆ng huă ƀu rao tơngan ƀu pơgrĭ mơnuih ôh.”</verse>
        <verse number="21">Yêsu đuaĭ mơ̆ng anŭn nao pơ tring Tir hăng Sidôn. </verse>
        <verse number="22">Anai nê sa čô đah kơmơi Kanaan mơ̆ng tring anŭn truh laih anŭn kơwưh rơkâo kraih, hăng laĭ: “Ơ Khua Yang, Ană Đawit, pap mơñai kơ kâo đa. Ană đah kơmơi kâo yang sat ngă, tơnap tap biă mă.”</verse>
        <verse number="23">Samơ̆ Yêsu ƀu laĭ glaĭ sa boh kơ gơ̆ ôh, laih anŭn ƀing ding kơna Ñu nao rơkâo kơwưh kơ Ñu hăng laĭ: “Pơđar đah kơmơi anŭn glaĭ bĕ, yua kơ ñu đuaĭ tui ur ƀơi klon ƀing ta.”</verse>
        <verse number="24">Yêsu laĭ glaĭ: “Arăng pơkiaŏ rai Kâo kơnơ̆ng kơ ƀing triu rơngiă laih amăng sang Israel đôč.”</verse>
        <verse number="25">Samơ̆ gơ̆ rai čon tơŭt ƀơi anăp Ñu hăng laĭ: “Ơ Khua Yang, rơkâo Ih djru kâo đa.”</verse>
        <verse number="26">Yêsu laĭ glaĭ: “Ƀu gal ôh mă ƀañ tơpŭng ƀing ană laih anŭn glŏm brơi kơ asâo.”</verse>
        <verse number="27">Gơ̆ laĭ: “Sĭt yơh, Ơ Khua Yang, samơ̆ khul asâo ăt ƀơ̆ng mơ̆n djah lĕ mơ̆ng kơƀang khua ƀing gơ̆.”</verse>
        <verse number="28">Laih anŭn Yêsu laĭ kơ gơ̆: “Ơ đah kơmơi anŭn hơi, tơlơi đaŏ ih prŏng biă mă! Brơi tơlơi anŭn truh tui hăng tơlơi ih kiăng.” Laih anŭn ƀơi mông anŭn mơtam ană đah kơmơi gơ̆ suaih yơh.</verse>
        <verse number="29">Yêsu mơ̆ng anih anŭn, hlŏng găn hluai tui hang ia rơsĭ Galilê. Ñu đĭ pơ čư̆ laih anŭn dŏ ber ƀơi anŭn. </verse>
        <verse number="30">Ƀing mơnuih lu biă mă rai pơ Ñu ba nao ƀing jo tơkai, ƀing bum mơta, ƀing rơwen, ƀing kơmlô, lu ƀing duăm ruă pơkŏn. Arăng pioh ƀing gơ̆ ƀơi tơkai Yêsu, Laih anŭn Ñu pơsuaih brơi ƀing gơ̆. </verse>
        <verse number="31">Tui anŭn ƀing mơnuih lu hling hlang tơ gơñu ƀuh ƀing kơmlô dưi pơhiăp, ƀing rơwen dưi rơbat, ƀing jo dưi suaih, ƀing bum mơta dưi ƀuh; laih anŭn gơñu pơpŭ bơni hơơč kơ Ơi Adai ƀing Israel.</verse>
        <verse number="32">Yêsu iâu ƀing ding kơna Ñu rai pơ Ñu laih anŭn laĭ: “Kâo hmâo tơlơi pap kơ ƀing mơnuih lu anai, yua kơ gơñu dŏ hrŏm hơbĭt hăng Kâo klâo hrơi laih, laih anŭn ƀu hmâo mơnơ̆ng ƀơ̆ng huă ôh. Kâo ƀu kiăng brơi gơñu glaĭ hăng hlŭng rơpa ôh, hwĭ kơ gơñu djai huăt rŏk jơlan.” </verse>
        <verse number="33">Ƀing ding kơna laĭ hăng Ñu: “Pơpă ƀing ta dưi hmâo djŏp ƀañ tơpŭng amăng tơdrŏn tač anai, kiăng kơ dưi čem ƀing mơnuih lu kar hăng anai lĕ?” </verse>
        <verse number="34">Yêsu laĭ kơ ƀing gơñu: “Hơdôm klŏ ƀañ tơpŭng ƀing gih hmâo?” Gơñu laĭ: “Tơjuh klŏ hăng ƀiă drơi akan anĕt đôč.” </verse>
        <verse number="35">Yêsu pơđar kơ ƀing mơnuih lu dŏ ber ƀơi lŏn. </verse>
        <verse number="36">Ñu mă tơjuh klŏ ƀañ tơpŭng laih anŭn akan, giơ̆ng kơ Ñu iâu laĭ bơni hơơč kơ Ơi Adai, Ñu wơ̆k hăng brơi kơ ƀing ding kơna, laih anŭn ƀing ding kơna pơpha brơi ƀing mơnuih lu. </verse>
        <verse number="37">Abih bang gơñu ƀơ̆ng trơi soh sel. Tơdơi kơ anŭn ƀing ding kơna pơƀŭt glaĭ čơđeh meh rơbeh bă tơjuh boh bai. </verse>
        <verse number="38">Ƀing mơnuih ƀơ̆ng hmâo pă rơbâo čô đah rơkơi ƀu yap ôh đah kơmơi laih anŭn čơđai. </verse>
        <verse number="39">Giơ̆ng Ñu brơi ƀing mơnuih lu glaĭ, Ñu đĭ sŏng laih anŭn nao pơ tring Magadan.</verse>
      </chapter>
      <chapter number="16">
        <verse number="1">Ƀing Pharisi laih anŭn ƀing Sadusi rai kiăng lông lăng Yêsu. Gơñu rơkâo kơ Yêsu ngă brơi kơ gơñu sa tơlơi gru kơnăl mơyang mơ̆ng adai. </verse>
        <verse number="2">Samơ̆ Yêsu laĭ glaĭ kơ gơñu: “Tơ adai klam laih ƀing gih laĭ: ‘Hrơi pơgi či khong, yua kơ adai mriah.’ </verse>
        <verse number="3">Laih anŭn mơguah ƀing gih laĭ: ‘Hrơi anai či hmâo hơjan rơbŭ, yua kơ adai hmâo kơnăm laih anŭn mriah.’ Ƀing gih thâo bơkơnăl klă khôr adai, samơ̆ ƀing gih ƀu dưi bơkơnăl ôh kơ khul rơnŭk. </verse>
        <verse number="4">Rơnŭk ƀing sat ƀai laih anŭn rih răm anai sem hơduah sa gru kơnăl mơyang; samơ̆ Ơi Adai ƀu či brơi gru kơnăl mơyang pơkŏn ôh, gah rơngiao kơ gru kơnăl mơyang Yônas.” Laih anŭn Ñu lui ƀing anŭn hăng đuaĭ nao.</verse>
        <verse number="5">Tơ ƀing ding kơna truh pơ hang gah dih, gơñu wơr bĭt djă ba ƀañ tơpŭng. </verse>
        <verse number="6">Yêsu laĭ kơ gơñu “Răng bĕ kơ tơpơi ƀing Pharisi laih anŭn ƀing Sadusi.”</verse>
        <verse number="7">Gơñu črŏng sai tơdruă gơñu hăng laĭ: “Yua kơ ƀing ta ƀu djă ba ôh ƀañ tơpŭng.”</verse>
        <verse number="8">Yêsu thâo tơlơi anŭn hăng laĭ: “Ơ ƀing mơnuih hmâo tơlơi đaŏ anĕt, yua hơgĕt ƀing gih črŏng sai yua kơ tơlơi ƀing gih ƀu djă ba ƀañ tơpŭng? </verse>
        <verse number="9">Ƀing gih aka thâo hluh ôh hă? Ƀing gih ƀu hơdơr ôh hă kơ rơma klŏ ƀañ tơpŭng čem laih rơma rơbâo čô mơnuih, laih anŭn hơdôm bai ƀañ rơbeh ƀing gih hmâo pơƀŭt glaĭ? </verse>
        <verse number="10">Kŏn hơdơr lơi kơ tơjuh klŏ ƀañ tơpŭng čem laih pă rơbâo čô, laih anŭn hơdôm bai ƀing gih pơƀŭt laih čơđeh meh ñu rơbeh? </verse>
        <verse number="11">Yua hơgĕt ƀing gih ƀu thâo hluh, Kâo ƀu laĭ kơ ƀañ tơpŭng ôh? Răng bĕ kơ tơpơi ƀing Pharisi laih anŭn ƀing Sadusi.”</verse>
        <verse number="12">Hlăk anŭn gơñu thâo hluh yơh kơ tơlơi Yêsu laĭ kơ gơñu brơi răng ƀu djơ̆ kơ tơpơi ngă ƀañ tơpŭng ôh, samơ̆ kơ tơlơi pơtô ƀing Pharisi laih anŭn ƀing Sadusi.</verse>
        <verse number="13">Tơ Yêsu truh pơ tring Sêsarê Philip, Ñu tơña kơ ding kơna Ñu: “Hlơi Ană Mơnuih jing tui hăng arăng laĭ?”</verse>
        <verse number="14">Laih anŭn gơñu laĭ: “Hmâo đơđa laĭ Yôhan Ƀatem, ƀing pơkŏn laĭ Êli, laih anŭn đơđa ƀing pơkŏn laĭ Yêrêmi, ƀôdah sa čô amăng ƀing pô laĭ lui hlâo.”</verse>
        <verse number="15">Yêsu laĭ kơ gơñu: “Bơ ƀing gih, hlơi ƀing gih laĭ Kâo jing?”</verse>
        <verse number="16">Simôn Pêtrôs laĭ glaĭ: “Ih jing Yang Krist Ană Ơi Adai hơdip hlŏng lar.”</verse>
        <verse number="17">Yêsu laĭ glaĭ kơ ñu: “Mơyun hiam yơh kơ ih, Ơ Simôn ană Yônas! Yua kơ ƀu djơ̆ asar laih anŭn drah ôh bơrơđah tơlơi anai kơ ih, samơ̆ Ama Kâo amăng adai. </verse>
        <verse number="18">Kâo laĭ kơ ih, ih jing Pêtrôs, ƀơi glong boh pơtâo anai Kâo či pơdơ̆ng Phung Sang Ơi Adai Kâo, laih anŭn amăng jang Plei Ƀing Djai ƀu či dưi hăng ñu ôh. </verse>
        <verse number="19">Kâo či brơi kơ ih kơmla kăl dêh čar pơtao plei hiam, laih anŭn hơgĕt tơlơi ih či akă ƀơi lŏn tơnah Ơi Adai či akă amăng adai; laih anŭn hơgĕt tơlơi ih či kleh ƀơi lŏn tơnah Ơi Adai či kleh amăng adai mơ̆n.”</verse>
        <verse number="20">Laih anŭn Ñu khă ƀing ding kơna anăm ruai ôh kơ arăng thâo kơ tơlơi Ñu jing Yang Krist.</verse>
        <verse number="21">Mơ̆ng hrơi anŭn Yêsu čơdơ̆ng bơrơđah kơ ƀing ding kơna Ñu kơ tơlơi Ñu khŏm nao pơ plei Yêrusalem, laih anŭn khŏm tŭ lu tơlơi ruă tơnap mơ̆ng ƀing kŏng tha, ƀing khua ngă yang prŏng, laih anŭn ƀing nai pơtô tơlơi juăt. Ƀing anŭn khŏm pơdjai Ñu, samơ̆ ƀơi hrơi tal klâo Ñu khŏm hơdip glaĭ dơ̆ng.</verse>
        <verse number="22">Pêtrôs ba Ñu pơ anih hơjăn, laih anŭn ƀuah kơ Ñu: “Ơ Khua Yang, rơkâo Ơi Adai khă tơlơi anŭn! Tơlơi anai ƀu či truh kơ Ih ôh.”</verse>
        <verse number="23">Samơ̆ Yêsu wir lăng laih anŭn laĭ kơ Pêtrôs: “Ơ Satan, đuaĭ bĕ mơ̆ng Kâo! Ih yơh jing pô pơgăn jơlan Kâo; yua kơ ih ƀu pơmĭn kơ bruă Ơi Adai ôh, samơ̆ pơmĭn kơ bruă mơnuih đôč.”</verse>
        <verse number="24">Laih anŭn Yêsu laĭ kơ ƀing ding kơna Ñu: “Tơdah hlơi pô kiăng đuaĭ tui Kâo, ñu khŏm hơngah hĭ tơlơi ñu pô kiăng, glăm kơyâo bơrơkal ñu pô, laih anŭn đuaĭ tui Kâo. </verse>
        <verse number="25">Yua kơ hlơi pô kiăng pơklaih tơlơi hơdip ñu, ñu či rơngiă hĭ, samơ̆ hlơi pô rơngiă tơlơi hơdip ñu yua kơ Kâo, ñu či pơklaih tơlơi hơdip ñu. </verse>
        <verse number="26">Yua kơ, hơgĕt tơlơi tŭ yua kơ sa čô mơnuih tơdah ñu hmâo abih lŏn tơnah, samơ̆ rơngiă hĭ tơlơi hơdip ñu? Ƀôdah hơgĕt mơnơ̆ng ñu či brơi kiăng song mă tơlơi hơdip ñu? </verse>
        <verse number="27">Yua kơ Ană Mơnuih či rai hrŏm hơbĭt hăng ƀing ling jang Ñu amăng tơlơi guh kơang Ama Ñu, laih anŭn hlăk anŭn Ñu či apah rĭm čô tui hăng bruă gơñu hmâo ngă laih. </verse>
        <verse number="28">Sĭt biă mă Kâo laĭ kơ ƀing gih, hmâo đơđa pô dŏ dơ̆ng pơ anai ƀu či djai ôh hlâo kơ gơñu ƀuh Ană Mơnuih rai amăng dêh čar pơtao Ñu.”</verse>
      </chapter>
      <chapter number="17">
        <verse number="1">Năm hrơi tơdơi Yêsu jak ba hrŏm hơbĭt hăng Ñu Pêtrôs, Yakơ, laih anŭn Yôhan adơi Yakơ, laih anŭn ba gơñu đĭ pơ čŏng čư̆. </verse>
        <verse number="2">Laih anŭn Yêsu hrih drơi jan Ñu ƀơi anăp ƀing gơ̆: Ƀô̆ mơta Ñu kơmlă kar hăng yang hrơi, laih anŭn ao Ñu kŏ kar hăng tơlơi bơngač, </verse>
        <verse number="3">laih anŭn plŭt Môis hăng Êli bơrơđah rai pơhiăp hrŏm hăng Yêsu. </verse>
        <verse number="4">Tui anŭn Pêtrôs pơhiăp hăng Yêsu: “Ơ Khua Yang, hiam biă mă ƀing ta dŏ ƀơi anai, tơdah Ih kiăng kâo či pơdơ̆ng klâo boh sang khăn ƀơi anai, sa boh kơ Ih, sa boh kơ Môis, laih anŭn sa boh kơ Êli.”</verse>
        <verse number="5">Tơdang Pêtrôs dŏ pơhiăp, plŭt hmâo kơthul kŏ kơmlă gom gơñu, laih anŭn hmâo asăp mơ̆ng kơthul laĭ: “Anai jing Ană Kâo khăp hơeng, amăng Ñu Kâo hmâo tơlơi mơak biă mă. Brơi ƀing gih hmư̆ Ñu bĕ.”</verse>
        <verse number="6">Tơ ƀing ding kơna hmư̆ tơlơi anai, gơñu rơbuh kŭp ƀô̆ ƀơi lŏn bă hăng tơlơi hwĭ biă mă. </verse>
        <verse number="7">Samơ̆ Yêsu rai ruaih gơñu, laĭ: “Tơgŭ bĕ, anăm hwĭ ôh.” </verse>
        <verse number="8">Laih anŭn tơ gơñu angak lăng, gơñu ƀuh kơnơ̆ng hơjăn Yêsu đôč.</verse>
        <verse number="9">Tơdang gơñu trŭn mơ̆ng čư̆, Yêsu pơtă kơ gơñu: “Anăm ƀing gih ră ruai kơ arăng ôh tơlơi ƀing gih ƀuh anai tơl Ană Mơnuih hơdip glaĭ laih mơ̆ng ƀing djai.”</verse>
        <verse number="10">Ƀing ding kơna tơña kơ Ñu: “Tui anŭn, yua hơgĕt ƀing nai pơtô tơlơi juăt laĭ Êli khŏm rai hlâo?”</verse>
        <verse number="11">Yêsu laĭ glaĭ: “Sĭt biă mă Êli khŏm rai laih anŭn pơkra abih bang tơlơi; </verse>
        <verse number="12">samơ̆ Kâo laĭ kơ ƀing gih Êli hmâo rai laih, laih anŭn arăng ƀu thâo krăn gơ̆ ôh, samơ̆ gơñu ngă kơ gơ̆ tui hăng tơlơi gơñu kiăng. Kar hăng anŭn mơ̆n Ană Mơnuih či tŭ tơlơi ruă tơnap mơ̆ng tơngan gơñu.”</verse>
        <verse number="13">Hlăk anŭn ƀing ding kơna thâo hluh yơh Yêsu pơhiăp tơlơi anŭn kơ ƀing gơñu djơ̆ kơ Yôhan Ƀatem.</verse>
        <verse number="14">Tơ gơñu truh pơ ƀing mơnuih lu, hmâo sa čô đah rơkơi rai čon tơŭt ƀơi anăp Yêsu, hăng laĭ, </verse>
        <verse number="15">“Ơ Khua Yang, pap mơñai kơ ană đah rơkơi kâo đa, yua kơ ñu hơwing añăk pơjoh drơi jan tơnap tap biă mă, ñu juăt rơbuh amăng apui laih anŭn amăng ia. </verse>
        <verse number="16">Kâo hmâo ba laih gơ̆ pơ ƀing ding kơna Ih, samơ̆ gơñu ƀu dưi pơsuaih gơ̆ ôh.”</verse>
        <verse number="17">Yêsu laĭ glaĭ: “Ơ rơnŭk djuai mơnuih ƀu hmâo tơlơi đaŏ laih anŭn kơpĭl, hơdôm sui Kâo či dŏ hrŏm hơbĭt hăng ƀing gih? Hơdôm sui Kâo či gir hăng ƀing gih? Ba rai bĕ gơ̆ pơ Kâo.” </verse>
        <verse number="18">Yêsu ƀuah pơpuh yang sat, laih anŭn yang sat tơbiă hĭ mơ̆ng čơđai anŭn, ƀơi mông anŭn mơtam, čơđai anŭn suaih hĭ yơh.</verse>
        <verse number="19">Tơdơi kơ anŭn ƀing ding kơna nao tơña hơjăn hăng Yêsu laih anŭn laĭ: “Yua hơgĕt ƀing gơmơi ƀu dưi puh pơđuaĭ ôh yang sat anŭn?”</verse>
        <verse number="20">Yêsu laĭ gơñu: “Yua kơ tơlơi đaŏ ƀing gih anĕt. Sĭt biă mă Kâo laĭ kơ ƀing gih, tơdah ƀing gih hmâo tơlơi đaŏ kar hăng sa asar pơjeh añăm bơi, ƀing gih dưi laĭ kơ čư̆ anai: ‘Đuaĭ bĕ mơ̆ng anai nao pơ adih,’ ñu či nao yơh; laih anŭn ƀu hmâo ôh sa mơta tơlơi hơgĕt ƀing gih ƀu dưi ngă.”</verse>
        <verse number="22">Tơdang gơñu pơƀŭt glaĭ amăng čar Galilê, Yêsu laĭ kơ ƀing gơñu: “Arăng či jao Ană Mơnuih amăng tơngan mơnuih, </verse>
        <verse number="23">laih anŭn ƀing gơñu či pơdjai Ñu, laih anŭn Ñu či hơdip glaĭ dơ̆ng ƀơi hrơi tal klâo.” Ƀing ding kơna rơngot biă mă.</verse>
        <verse number="24">Tơ gơñu truh pơ plei Kapernum, ƀing ring jia sang kơkuh pơpŭ nao pơ Pêtrôs laih anŭn laĭ: “Nai ih hmâo duh jia mơ̆?” </verse>
        <verse number="25">Pêtrôs laĭ: “Ơ, Ñu duh jia mơ̆n.” Tơ Pêtrôs glaĭ pơ sang laih, Yêsu pơhiăp hăng ñu hlâo, tơña: “Ơ Simôn, hyư̆m ih pơmĭn? Mơ̆ng hlơi ƀing pơtao lŏn tơnah anai ring jia? Mơ̆ng ƀing ană gơñu pô ƀôdah mơ̆ng pô pơkŏn?”</verse>
        <verse number="26">Pêtrôs laĭ: “Mơ̆ng ƀing pơkŏn.”
Yêsu laĭ kơ ñu: “Tui anŭn yơh ƀing ană gơñu pô huaĭ duh jia ôh. </verse>
        <verse number="27">Samơ̆ kiăng kơ ƀing ta ƀu ngă brơi gơñu teč tơhnač ôh, nao bĕ pơ ia rơsĭ wah akan, mă akan djơ̆ wah blŭng hlâo. Tơ ih wă amăng bah ñu, ih či ƀuh sa sar prăk. Mă bĕ sar prăk anŭn duh jia brơi kơ Kâo wơ̆t kơ ih mơ̆n!”</verse>
      </chapter>
      <chapter number="18">
        <verse number="1">Ƀơi mông anŭn ƀing ding kơna nao pơ Yêsu laih anŭn tơña: “Hlơi pô jing prŏng hloh amăng dêh čar pơtao plei hiam?”</verse>
        <verse number="2">Yêsu iâu sa čô čơđai anĕt, pioh gơ̆ dŏ dơ̆ng ƀơi tơ̆ng krah gơñu, laih anŭn laĭ, </verse>
        <verse number="3">“Sĭt biă mă Kâo laĭ kơ ƀing gih, tơdah ƀing gih ƀu pơplih jing kar hăng čơđai anĕt, ƀing gih ƀu či dưi mŭt amăng dêh čar pơtao plei hiam ôh. </verse>
        <verse number="4">Hlơi pô luă gŭ ñu pô kar hăng sa čô čơđai anai, ñu jing pô prŏng hloh amăng dêh čar pơtao plei hiam. </verse>
        <verse number="5">Hlơi pô tŭ jum sa čô čơđai kar hăng anai amăng anăn Kâo jing ñu tŭ jum Kâo yơh;”</verse>
        <verse number="6">“Tơdah hlơi pô ngă brơi sa čô amăng ƀing čơđai anĕt anai hmâo đaŏ laih kơ Kâo lĕ hĭ amăng tơlơi soh, hiam hloh brơi arăng akă sa boh rơsŭng boh pơtâo ƀơi tơkuai ñu laih anŭn glŏm hĭ amăng ia rơsĭ dlam. </verse>
        <verse number="7">Răm ƀăm yơh kơ lŏn tơnah yua kơ hmâo lu tơlơi pơsoh. Yua kơ phiăn yơh khŏm hmâo tơlơi pơsoh, samơ̆ răm ƀăm yơh kơ hlơi pô brơi tơlơi pơsoh truh.</verse>
        <verse number="8">Tơdah tơngan ƀôdah tơkai ih pơsoh kơ ih ngă brơi ih lĕ amăng tơlơi soh, čơ̆ng glŏm hĭ ñu mơ̆ng ih; jing hiam hloh kơ ih mŭt amăng tơlơi hơdip hăng tơkai tơngan đŭt, kơ ih hmâo tum dua ƀĕ tơngan ƀôdah dua ƀĕ tơkai samơ̆ arăng glŏm hĭ amăng war apui ƀơ̆ng hlŏng lar. </verse>
        <verse number="9">Laih anŭn tơdah mơta ih pơsoh kơ ih ngă brơi ih lĕ amăng tơlơi soh, blač glŏm hĭ ñu mơ̆ng ih; jing hiam hloh kơ ih mŭt amăng tơlơi hơdip hăng sa gah mơta kơ hmâo dua gah mơta samơ̆ arăng glŏm ih amăng war apui.”</verse>
        <verse number="10">“Răng bĕ, anăm lăng jrăp ôh kơ sa čô amăng ƀing čơđai anĕt anai; yua kơ Kâo laĭ kơ ƀing gih, amăng adai ƀing ling jang gơñu ƀuh nanao ƀô̆ mơta Ama Kâo, Pô dŏ amăng adai.</verse>
        <verse number="12">Hyư̆m ƀing gih pơmĭn? Tơdah sa čô hmâo sa rơtuh drơi triu, samơ̆ sa drơi amăng ƀing gơñu čơlah hĭ, ƀu djơ̆ hă ñu lui ƀing dua rơpăn pluh dua rơpăn drơi ƀơi ngŏ čư̆ laih anŭn nao sem sa drơi čơlah laih? </verse>
        <verse number="13">Sĭt biă mă Kâo laĭ kơ ƀing gih, tơdah ñu ƀuh laih triu anŭn, ñu hơ̆k mơak kơ triu anŭn hloh kơ ƀing dua păn pluh dua rơpăn drơi ƀu čơlah ôh. </verse>
        <verse number="14">Kar hăng tui anŭn mơ̆n Ama ƀing gih amăng adai ƀu kiăng ôh sa čô amăng ƀing čơđai anĕt anai răm rơngiă hĭ.”</verse>
        <verse number="15">“Tơdah adơi ayŏng ih ngă soh hăng ih, nao bĕ pơ ñu laĭ brơi ñu thâo tơlơi anŭn kơnơ̆ng hơjăn ih hăng ñu đôč. Tơdah ñu hmư̆ tơlơi ih laĭ anŭn, ih hmâo tơlơi pơsir laih hăng adơi ayŏng ih. </verse>
        <verse number="16">Samơ̆ tơdah ñu ƀu hmư̆ ôh, jak ba sa ƀôdah dua čô hrŏm hơbĭt hăng ih, kiăng kơ rĭm boh pơhiăp dưi pơsĭt mơ̆ng dua ƀôdah klâo čô pô ngă gơ̆ng jơlan. </verse>
        <verse number="17">Tơdah ñu hơngah ƀu kiăng hmư̆ gơñu ôh, laĭ pơthâo bĕ tơlơi anŭn kơ Phung Sang Ơi Adai; laih anŭn tơdah ñu hơngah ƀu kiăng hmư̆ ôh wơ̆t kơ Phung Sang Ơi Adai, brơi ih yap ñu jing kar hăng sa čô mơnuih ƀu đaŏ ƀôdah sa čô mơnuih ring jia.”</verse>
        <verse number="18">“Sĭt biă mă Kâo laĭ kơ ƀing gih, hơgĕt tơlơi ƀing gih akă ƀơi lŏn tơnah arăng ăt či akă amăng adai mơ̆n; laih anŭn hơgĕt tơlơi ƀing gih kleh ƀơi lŏn tơnah arăng ăt či kleh amăng adai mơ̆n.</verse>
        <verse number="19">Sĭt biă mă Kâo laĭ kơ ƀing gih dơ̆ng, tơdah dua čô amăng ƀing gih ƀơi lŏn tơnah sa pran jua rơkâo hơgĕt mơnơ̆ng ƀing gih kiăng, Ama Kâo amăng adai či ngă brơi kơ ƀing gih. </verse>
        <verse number="20">Yua kơ pơpă anih hmâo dua ƀôdah klâo čô pơgop glaĭ amăng anăn Kâo, pơ anŭn Kâo dŏ tơ̆ng krah gơñu.”</verse>
        <verse number="21">Hlăk anŭn Pêtrôs nao pơ Ñu hăng tơña: “Ơ Khua Yang, hơdôm wơ̆t kâo či pap brơi kơ adơi ayŏng kâo tơdah ñu ngă soh hăng kâo? Djơ̆ mơ̆ tơl tơjuh wơ̆t?”</verse>
        <verse number="22">Yêsu laĭ kơ ñu: “Kâo ƀu laĭ kơ ih tơjuh wơ̆t ôh, samơ̆ tơjuh pluh wơ̆t tơjuh. </verse>
        <verse number="23">Hnŭn yơh, dêh čar pơtao plei hiam dưi pơhmô hăng sa čô pơtao kiăng tĭng hơnưh ƀing ding kơna ñu đom kơ ñu. </verse>
        <verse number="24">Tơ ñu čơdơ̆ng tĭng, arăng ba rai pơ ñu sa čô đom hơnưh sa rơbăn tơlăng. </verse>
        <verse number="25">Samơ̆ yua kơ ding kơna anŭn ƀu dưi kla hơnưh ôh, khua gơ̆ pơtă brơi arăng sĭ hĭ gơ̆ wơ̆t ană bơnai gơ̆ laih anŭn abih bang mơnơ̆ng gơ̆ hmâo kiăng kla hơnưh. </verse>
        <verse number="26">Ding kơna anŭn čon tơŭt kơwưh kơ ñu: ‘Ơ khua, añ dŏ tơguan brơi kâo đa, laih anŭn kâo či kla abih hơnưh ih.’ </verse>
        <verse number="27">Yua kơ pap kơ ñu, khua ding kơna anŭn pơsir lơ̆m hĭ hơnưh ñu laih anŭn phư brơi ñu glaĭ pơ sang. </verse>
        <verse number="28">Samơ̆ tơ ding kơna anŭn tơbiă nao, ñu bưp sa čô gơyut mă bruă hrŏm hơbĭt hăng ñu; gơ̆ đom hơnưh kơ ñu sa rơtuh đơniê Ñu djă kơ̆ng gơ̆ laih anŭn ket tơkuai gơ̆ hăng laĭ: ‘Kla bĕ hơnưh kơ kâo.’ </verse>
        <verse number="29">Gơyut ñu bon ƀơi anăp ñu hăng kơwưh: ‘Rơkâo kơ ih gir dŏ tơguan brơi kâo đa laih anŭn kâo či kla hĭ hơnưh kâo đom kơ ih.’ </verse>
        <verse number="30">Samơ̆ ñu hơngah laih anŭn mă ba krư̆ gơ̆ tơl gơ̆ kla hĭ abih hơnưh. </verse>
        <verse number="31">Tơ ƀing gơ̆p mă bruă hrŏm hơbĭt hăng ñu ƀuh tui anŭn, gơñu rơngot biă mă, laih anŭn laĭ pơthâo kơ khua gơñu abih tơlơi hmâo truh laih. </verse>
        <verse number="32">Tui anŭn khua ñu iâu ñu hăng laĭ kơ ñu: ‘Ơ ding kơna sat ƀai, kâo pap brơi laih abih hơnưh ih yua kơ ih kơwưh rơkâo kơ kâo. </verse>
        <verse number="33">Yua hơgĕt ih ƀu pap drap ôh kơ gơ̆p ih kar hăng kâo hmâo pap drap laih kơ ih?’ </verse>
        <verse number="34">Hăng tơlơi hil biă mă khua ñu jao ñu kơ ƀing wai mơnă tơl ñu kla abih hơnưh ñu. </verse>
        <verse number="35">Kar hăng tui anŭn mơ̆n Ama Kâo amăng adai či ngă kơ rĭm čô ƀing gih, tơdah ƀing gih ƀu pap brơi ôh kơ adơi ayŏng ƀing gih hăng abih pran jua.”</verse>
      </chapter>
      <chapter number="19">
        <verse number="1">Tơ Yêsu pơhiăp giơ̆ng laih hơdôm tơlơi anai, Ñu đuaĭ mơ̆ng tring Galilê mŭt amăng tring Yuđa hang gah adih ia krong Yurdan. </verse>
        <verse number="2">Phung mơnuih lu đuaĭ tui Ñu laih anŭn pơ anŭn Ñu pơsuaih ƀing mơnuih duăm ruă.</verse>
        <verse number="3">Ƀing Pharisi nao pơ Ñu laih anŭn lông lăng Ñu, gơñu tơña: “Phiăn mơ̆ arăng lui hĭ bơnai yua kơ djŏp mơta tơlơi kơlih yua?”</verse>
        <verse number="4">Yêsu laĭ glaĭ: “Ƀing gih aka ƀu đŏk Hră Ơi Adai Pơhiăp ôh hă? Mơ̆ng čơdơ̆ng phŭn Pô Hrih Pơjing hmâo pơjing laih mơnuih đah rơkơi laih anŭn đah kơmơi, </verse>
        <verse number="5">laih anŭn laĭ: ‘Yua kơ anŭn yơh, đah rơkơi či lui amĭ ama ñu laih anŭn pơgop hăng bơnai ñu, laih anŭn dua čô gơñu či jing sa asar đeh.’ </verse>
        <verse number="6">Hnŭn yơh gơñu ƀu jing dua dơ̆ng ôh, samơ̆ kơnơ̆ng sa asar đeh đôč. Tui anŭn, anăm brơi mơnuih pơčơlah hĭ ôh hơgĕt tơlơi Ơi Adai hmâo pơgop laih.”</verse>
        <verse number="7">Ƀing Pharisi tơña kơ Ñu: “Tui anŭn yua hơgĕt Môis pơtă brơi ngă hră klaih bơnai, laih anŭn lui hĭ gơ̆?”</verse>
        <verse number="8">Yêsu laĭ glaĭ kơ gơñu: “Yua kơ pran jua ƀing gih khăng, tui anŭn Môis tŭ ư brơi ƀing gih lui bơnai ƀing gih, samơ̆ mơ̆ng phŭn ƀu djơ̆ tui anŭn ôh. </verse>
        <verse number="9">Laih anŭn Kâo laĭ kơ ƀing gih, hlơi pô lui bơnai ñu tơdah ƀu djơ̆ yua kơ bơnai ñu klĕ pyu ôh laih anŭn dŏ đah kơmơi pơkŏn dơ̆ng, ñu anŭn klĕ pyu yơh.”</verse>
        <verse number="10">Ƀing ding kơna laĭ hăng Ñu: “Tơdah sa čô đah rơkơi dưi lui bơnai ñu kơnơ̆ng yua kơ sa tơlơi tui anŭn đôč, hiam hloh ƀu dŏ bơnai ôh.”</verse>
        <verse number="11">Samơ̆ Yêsu laĭ ƀing gơ̆: “Ƀu djơ̆ ôh abih bang mơnuih dưi tŭ mă boh pơhiăp anai, samơ̆ kơnơ̆ng kơ ƀing mơnuih Ơi Adai pha brơi laih tơlơi anŭn. </verse>
        <verse number="12">Yua kơ hmâo mơnuih jing kriao mơ̆ng hrơi arăng tơkeng kơ ñu, laih anŭn hmâo đơđa mơnuih jing kriao yua mơ̆ng tơngan mơnuih, laih anŭn hmâo đơđa ƀing kriao mă gơñu pô yua kơ dêh čar pơtao plei hiam. Hlơi pô dưi mă tŭ boh pơhiăp anai, brơi ñu mă tŭ bĕ.”</verse>
        <verse number="13">Hlăk anŭn arăng ba rai ƀing čơđai pơ Ñu kiăng kơ Ñu ah tơngan ƀơi ƀing gơ̆ laih anŭn iâu laĭ. Samơ̆ ƀing ding kơna khă ƀing anŭn. </verse>
        <verse number="14">Samơ̆ Yêsu laĭ: “Brơi ƀing čơđai rai pơ Kâo, anăm khă gơñu ôh; yua kơ dêh čar pơtao plei hiam pioh kơ ƀing jing kar hăng gơñu.”</verse>
        <verse number="15">Yêsu ah tơngan ƀơi ƀing čơđai, laih anŭn Ñu đuaĭ mơ̆ng anŭn.</verse>
        <verse number="16">Hlăk anŭn, hmâo sa čô mơnuih nao pơ Ñu, hăng tơña: “Ơ Nai, hơgĕt tơlơi hiam kâo khŏm ngă kiăng kơ dưi hmâo tơlơi hơdip hlŏng lar?”</verse>
        <verse number="17">Yêsu laĭ kơ gơ̆: “Yua hơgĕt ih tơña kơ Kâo hơgĕt jing hiam? Kơnơ̆ng hmâo Sa čô đôč jing hiam. Tơdah ih kiăng mŭt amăng tơlơi hơdip, brơi ih gưt tui tơlơi juăt.”</verse>
        <verse number="18">Gơ̆ tơña kơ Yêsu: “Hơgĕt tơlơi juăt anŭn?” Yêsu laĭ: “Anăm pơdjai mơnuih ôh; anăm klĕ pyu ôh; anăm klĕ dram gơnam arăng ôh; anăm pơčeh ƀlor ôh. </verse>
        <verse number="19">Pơpŭ kơ amĭ ama ih, laih anŭn khăp kơ pô jum dar ih kar hăng kơ ih pô.”</verse>
        <verse number="20">Pô tơdăm anŭn laĭ glaĭ: “Kâo tui gưt laih abih bang tơlơi juăt anŭn; hơgĕt tơlơi kâo dŏ kơƀah?”</verse>
        <verse number="21">Yêsu laĭ kơ gơ̆: “Tơdah ih kiăng jing klă tum, nao bĕ, sĭ hĭ hơgĕt mơnơ̆ng ih hmâo laih anŭn pha brơi kơ ƀing ƀun rin, laih anŭn ih či hmâo kong ngăn yom amăng adai. Laih anŭn rai bĕ, đuaĭ tui Kâo.”</verse>
        <verse number="22">Tơ pô tơdăm anŭn hmư̆ boh pơhiăp anŭn, ñu đuaĭ hĭ bă hăng tơlơi rơngot yua kơ ñu hmâo kong ngăn lu biă mă.</verse>
        <verse number="23">Yêsu laĭ kơ ƀing ding kơna Ñu: “Sĭt biă mă Kâo laĭ kơ ƀing gih, tơnap biă mă kơ sa čô pơdrŏng mŭt amăng dêh čar pơtao plei hiam. </verse>
        <verse number="24">Kâo laĭ kơ ƀing gih dơ̆ng, sa drơi aseh samô mŭt bah amăng jrum amuñ hloh kơ sa čô pơdrŏng mŭt amăng dêh čar pơtao Ơi Adai.”</verse>
        <verse number="25">Tơ ƀing ding kơna hmư̆ tơlơi anŭn, gơñu hling hlang biă mă hăng laĭ: “Tui anŭn hlơi dưi klaih lĕ?”</verse>
        <verse number="26">Samơ̆ Yêsu lăng kơ ƀing gơñu hăng laĭ: “Tơlơi anŭn mơnuih ƀu dưi ngă ôh, samơ̆ Ơi Adai dưi ngă abih bang tơlơi.”</verse>
        <verse number="27">Pêtrôs laĭ glaĭ kơ Ñu dơ̆ng: “Anai nê, gơmơi lui hĭ laih abih bang mơnơ̆ng hăng đuaĭ tui Ih. Tui anŭn hơgĕt gơmơi či hmâo lĕ?”</verse>
        <verse number="28">Yêsu laĭ kơ gơñu: “Sĭt biă mă Kâo laĭ kơ ƀing gih, amăng rơnŭk abih bang mơnơ̆ng plih phrâo či truh, tơ Ană Mơnuih či dŏ ber ƀơi gre pơtao guh kơang Ñu, ƀing gih jing ƀing hmâo đuaĭ tui Kâo laih, ăt kar kaĭ mơ̆n či dŏ ber ƀơi pluh dua boh gre pơtao kiăng phat kơđi pluh dua kơnŭng djuai ƀing Israel. </verse>
        <verse number="29">Laih anŭn rĭm čô hlơi pô lui hĭ sang ñu ƀôdah adơi ayŏng, amai adơi, amĭ ama, ƀing ană bă, ƀôdah lŏn hmua ñu yua kơ anăn Kâo, pô anŭn či mă tŭ sa rơtuh wơ̆t lu hloh dơ̆ng laih anŭn hmâo wơ̆t hăng tơlơi hơdip hlŏng lar. </verse>
        <verse number="30">Samơ̆ lu ƀing hlâo či jing tơdơi, laih anŭn ƀing tơdơi či jing hlâo.”</verse>
      </chapter>
      <chapter number="20">
        <verse number="1">“Dêh čar pơtao adai jing kar hăng sa čô khua sang ưm mơguah tơbiă nao kiăng iâu apah mơnuih mă bruă amăng đang boh kơƀâu ñu. </verse>
        <verse number="2">Giơ̆ng hmâo tơlơi tŭ ư laih hăng ƀing mă bruă sa đơniê amăng sa hrơi, ñu pơkiaŏ nao gơñu pơ đang boh kơƀâu ñu. </verse>
        <verse number="3">Ƀơi kơplah dua rơpăn mông mơguah ñu tơbiă nao dơ̆ng laih anŭn ƀuh ƀing mơnuih dŏ đôč đač amăng anih sang sĭ mia. </verse>
        <verse number="4">Ñu laĭ kơ ƀing anŭn: ‘Kar kaĭ mơ̆n ƀing gih nao bĕ mă bruă amăng đang boh kơƀâu kâo, laih anŭn kâo či apah ƀing gih djơ̆ nua.’ Tui anŭn gơñu nao mơtam yơh. </verse>
        <verse number="5">Ƀơi yang hrơi dơ̆ng, laih anŭn ƀơi klâo mông klam pô đang boh kơƀâu tơbiă nao dơ̆ng hăng ngă kar hăng anŭn mơ̆n. </verse>
        <verse number="6">Ƀơi rơma mông klam ñu tơbiă nao dơ̆ng ƀuh ƀing pơkŏn dŏ đôč đač, laih anŭn ñu laĭ kơ ƀing gơ̆: ‘Yua hơgĕt ƀing gih dŏ pơ anai đôč đač abih sa hrơi?’ </verse>
        <verse number="7">Ƀing anŭn laĭ hăng ñu: ‘Yua kơ ƀu hmâo hlơi kiăng yua gơmơi ôh.’ Pô đang laĭ kơ ƀing gơ̆: ‘Ƀing gih kar kaĭ mơ̆n nao bĕ mă bruă amăng đang boh kơƀâu kâo.’</verse>
        <verse number="8">Tơ adai klam laih, pô đang boh kơƀâu laĭ kơ pô wai bruă ñu: ‘Iâu bĕ ƀing mă bruă laih anŭn brơi prăk kơ ƀing gơñu čơdơ̆ng mơ̆ng ƀing tơdơi truh kơ ƀing blŭng hlâo.’ </verse>
        <verse number="9">Ƀing mơnuih mă bruă čơdơ̆ng mơ̆ng rơma mông klam rai, rĭm čô gơñu mă prăk apah sa đơniê. </verse>
        <verse number="10">Tơ ƀing mơnuih mă bruă čơdơ̆ng mơ̆ng blŭng hlâo rai, gơñu pơmĭn dah či mă tŭ lu hloh. Samơ̆ rĭm čô gơñu ăt mă tŭ sa đơniê kar kaĭ mơ̆n. </verse>
        <verse number="11">Laih anŭn tơ gơñu mă tŭ sa đơniê anŭn gơñu pơhiăp brŏk kơ pô đang, </verse>
        <verse number="12">hăng laĭ: ‘Ƀing rai tơdơi mă bruă kơnơ̆ng sa mông đôč, laih anŭn ih yap gơñu mơdơ̆ hăng gơmơi jing ƀing mă bruă gleh kơtraŏ hăng dang gah yŭ pơ-iă kơtang abih sa hrơi.’ </verse>
        <verse number="13">Samơ̆ pô đang laĭ glaĭ kơ sa čô amăng ƀing gơñu: ‘Ơ gơyut, kâo ƀu soh hăng ih ôh; ƀu djơ̆ ôh hă ih tŭ ư laih hăng kâo sa hrơi mă bruă kơnơ̆ng sa đơniê đôč? </verse>
        <verse number="14">Mă bĕ prăk ih laih anŭn nao bĕ; kâo kiăng brơi kơ pô rai tơdơi anai mơdôm hăng ih. </verse>
        <verse number="15">Ƀu djơ̆ ôh hă kâo dưi yua gơnam kâo tui hăng kâo kiăng? Ƀôdah yua kơ ih ƀuh kâo čơmah, hnŭn yơh ih moañ?’</verse>
        <verse number="16">Tui anŭn ƀing tơdơi či jing hlâo, laih anŭn ƀing hlâo či jing tơdơi.”</verse>
        <verse number="17">Tơdang Yêsu đĭ nao pơ plei Yêrusalem, Ñu ba hơjăn ƀing pluh dua čô ding kơna, laih anŭn rŏk jơlan Ñu laĭ kơ gơñu, </verse>
        <verse number="18">“Anai nê, ƀing ta nao pơ plei Yêrusalem; arăng či jao Ană Mơnuih kơ ƀing khua ngă yang prŏng laih anŭn ƀing nai pơtô tơlơi juăt, laih anŭn ƀing gơñu či klă kơđi pơdjai hĭ Ñu. </verse>
        <verse number="19">Gơñu či jao Ñu kơ ƀing djuai tuai kiăng kơ arăng klao mưč, taih Ñu hăng gai hnuăt, laih anŭn pơ̆ng hĭ Ñu ƀơi kơyâo bơrơkal; samơ̆ ƀơi hrơi tal klâo Ñu či hơdip glaĭ dơ̆ng.”</verse>
        <verse number="20">Hlăk anŭn amĭ ƀing ană đah rơkơi Sêbêdê nao pơ Yêsu hrŏm hơbĭt hăng ƀing ană đah rơkơi gơ̆. Đah kơmơi anŭn čon tơŭt ƀơi anăp Yêsu kiăng rơkâo sa tơlơi.</verse>
        <verse number="21">Yêsu tơña kơ ñu: “Hơgĕt ih kiăng?” Đah kơmơi laĭ hăng Ñu: “Brơi dua čô ană đah rơkơi kâo dưi dŏ ber sa čô gah hơnuă, sa čô gah iao Ih amăng dêh čar pơtao Ih.”</verse>
        <verse number="22">Samơ̆ Yêsu laĭ glaĭ: “Ƀing gih ƀu thâo hluh ôh hơgĕt ƀing gih rơkâo. Dưi mơ̆ ƀing gih mơñum kơčok Kâo či mơñum?” Gơñu laĭ glaĭ: “Gơmơi dưi mơ̆n.”</verse>
        <verse number="23">Yêsu laĭ kơ gơñu: “Ƀing gih či mơñum kơčok Kâo, samơ̆ tơlơi dưi dŏ ber gah hơnuă ƀôdah gah iao Kâo, Kâo ƀu hmâo ôh tơlơi dưi brơi tơlơi anŭn, samơ̆ tơlơi anŭn pioh kơ ƀing hlơi Ama Kâo hmâo prăp pre brơi laih.”</verse>
        <verse number="24">Tơ ƀing pluh čô ding kơna pơkŏn hmư̆ tơlơi anŭn, gơñu hil kơ dua čô adơi ayŏng anŭn. </verse>
        <verse number="25">Samơ̆ Yêsu iâu gơñu hăng laĭ: “Ƀing gih thâo laih ƀing arăng brơi wai lăng ƀing djuai tuai khăp yua tơlơi kơtư̆ juă wai lăng ană plei, laih anŭn ƀing khua prŏng gơñu khăp yua tơlơi dưi kơtang amăng tơlơi gĭt gai ană plei pla. </verse>
        <verse number="26">Samơ̆ tơ̆ng krah ƀing gih ƀu djơ̆ tui anŭn ôh; kơđai glaĭ, hlơi amăng ƀing gih kiăng jing prŏng, brơi ñu khŏm jing ding kơna kơ ƀing gih, </verse>
        <verse number="27">hlơi amăng ƀing gih kiăng jing mrô sa, brơi ñu jing hlŭn kơ ƀing gih; </verse>
        <verse number="28">kar hăng Ană Mơnuih hmâo rai laih ƀu djơ̆ kiăng kơ arăng mă bruă kơ ñu ôh, samơ̆ kiăng mă bruă kơ arăng, laih anŭn jao tơlơi hơdip ñu pô jing nua song mă kơ lu mơnuih.”</verse>
        <verse number="29">Tơdang gơñu tơbiă mơ̆ng plei Yêrikô, hmâo lu mơnuih đuaĭ tui Yêsu. </verse>
        <verse number="30">Anai nê, hmâo dua čô bum mơta dŏ ƀơi akiăng jơlan. Tơ gơñu hmư̆ kơ Yêsu găn pơ anŭn, gơñu ur kraih: “Ơ Khua Yang, Ană pơtao Đawit, pap mơñai kơ gơmơi đa!”</verse>
        <verse number="31">Ƀing mơnuih lu khă brơi gơñu dŏ rơiăt; samơ̆ gơñu ur kraih kơtang hloh dơ̆ng: “Ơ Khua Yang, Ană pơtao Đawit, pap mơñai kơ gơmơi đa!”</verse>
        <verse number="32">Yêsu dŏ hĭ, iâu gơñu laih anŭn laĭ: “Hơgĕt tơlơi ƀing gih kiăng Kâo ngă brơi kơ ƀing gih?”</verse>
        <verse number="33">Gơñu laĭ hăng Yêsu: “Ơ Khua Yang, brơi mơta gơmơi dưi ƀuh rơđah.”</verse>
        <verse number="34">Hăng tơlơi pap Yêsu ruaih mơta gơñu, tui anŭn mơta gơñu ƀuh rơđah mơtam, laih anŭn gơñu đuaĭ tui Yêsu.</verse>
      </chapter>
      <chapter number="21">
        <verse number="1">Tơdang Yêsu hăng ƀing ding kơna Ñu giăm truh pơ Plei Yêrusalem, truh pơ plei Bêtphajê ƀơi čư̆ Ôliwơ, Yêsu pơkiaŏ nao dua čô ƀing ding kơna, </verse>
        <verse number="2">laĭ kơ gơñu tui anai: “Nao bĕ pơ plei ƀơi anăp ƀing gih, pơ anŭn ƀing gih či ƀuh arăng akă sa drơi aseh kle ania, ƀơi anŭn hmâo wơ̆t ană ñu. Kleh dua drơi aseh kle anŭn laih anŭn ba rai pơ Kâo. </verse>
        <verse number="3">Tơdah arăng tơña kơ ƀing gih, brơi ƀing gih laĭ: ‘Khua Yang kiăng kơ gơñu.’ Pô anŭn či brơi kơ ƀing gih dui ba mơtam.”</verse>
        <verse number="4">Tơlơi anai truh kiăng pơsĭt tơlơi pô laĭ lui hlâo pơhiăp laih tui anai:</verse>
        <verse number="5">“Laĭ bĕ kơ ană dra Siôn thâo:
Anai nê, pơtao ih rai pơ ih,
Luă gŭ, đĭ aseh kle,
Laih anŭn đĭ ană aseh kle, jing ană sa drơi ania aseh kle.”</verse>
        <verse number="6">Ƀing ding kơna nao laih anŭn ngă tui kar hăng tơlơi Yêsu hmâo pơtă laih kơ gơñu. </verse>
        <verse number="7">Gơñu dui ba aseh kle ania laih anŭn ană ñu, gơñu tap ao ƀơi rŏng dua drơi aseh anŭn, laih anŭn Yêsu đĭ. </verse>
        <verse number="8">Ƀing mơnuih lu biă mă tap ao gơñu ƀơi jơlan, ƀing pơkŏn dơ̆ng koh than kơyâo laih anŭn tap ƀơi jơlan. </verse>
        <verse number="9">Ƀing mơnuih lu rơbat ƀơi anăp laih anŭn đuaĭ tui klon Yêsu ur kraih: “Hôsana kơ Ană Đawit! Mơyun hiam yơh kơ Pô rai amăng anăn Khua Yang! Hôsana pơ adai glong hloh kơ abih bang!”</verse>
        <verse number="10">Tơ Yêsu mŭt amăng plei Yêrusalem, abih bang mơnuih amăng plei rŭng răng laih anŭn tơña: “Hlơi pô anai?”</verse>
        <verse number="11">Ƀing mơnuih lu laĭ glaĭ: “Pô anai jing Yêsu, pô laĭ lui hlâo mơ̆ng plei Nasaret čar Galilê.”</verse>
        <verse number="12">Yêsu mŭt amăng sang kơkuh pơpŭ Ơi Adai laih anŭn puh pơđuaĭ ƀing dŏ sĭ mia wơ̆t blơi mơnơ̆ng amăng sang kơkuh pơpŭ. Ñu klư̆ hĭ kơƀang ƀing mơnuih plih prăk hăng gre ƀing sĭ čĭm kơtrâo. </verse>
        <verse number="13">Yêsu laĭ kơ ƀing anŭn: “Hră Ơi Adai pơhiăp čih tui anai:
‘Arăng či iâu sang Kâo jing sang pioh iâu laĭ,’
Samơ̆ ƀing gih pơjing hĭ ñu jing par klĕ dŏp.”</verse>
        <verse number="14">Ƀing bum mơta hăng ƀing jo tơkai rai pơ Ñu amăng sang kơkuh pơpŭ, laih anŭn Ñu pơsuaih ƀing gơ̆. </verse>
        <verse number="15">Samơ̆ tơ ƀing khua ngă yang prŏng laih anŭn ƀing nai pơtô tơlơi juăt ƀuh khul tơlơi yom pơphan Yêsu ngă, laih anŭn hmư̆ ƀing čơđai ur kraih amăng sang kơkuh pơpŭ: “Hôsana kơ Ană Đawit” gơñu hil biă mă. </verse>
        <verse number="16">Gơñu laĭ hăng Yêsu: “Ih hmư̆ mơ̆ tơlơi ƀing čơđai anai laĭ?” Yêsu laĭ glaĭ: “Ơ, ƀing gih aka lăng ôh hă hră Ơi Adai pơhiăp hmâo čih laih tui anai:
‘Ih hmâo tơlơi bơni hơơč mơ̆ng amăng bah ƀing čơđai muai laih anŭn ƀing čơđai dŏ mĕm?’”</verse>
        <verse number="17">Yêsu lui ƀing anŭn, tơbiă mơ̆ng plei Yêrusalem nao pơ plei Bêthani laih anŭn đơ̆m pơ anŭn.</verse>
        <verse number="18">Ƀơi mơguah tơdang Ñu wơ̆t glaĭ pơ plei Yêrusalem Ñu rơpa. </verse>
        <verse number="19">Ñu ƀuh sa ƀĕ phŭn hra ƀơi akiăng jơlan. Ñu nao jĕ, samơ̆ ƀu ƀuh boh ôh kơnơ̆ng hla đôč. Ñu laĭ kơ phŭn hra: “Mơ̆ng anai pơ anăp ŏng ƀu či mơboh dơ̆ng ôh!” Tañ mơtam phŭn hra anŭn kro hĭ.</verse>
        <verse number="20">Tơ ƀing ding kơna ƀuh tơlơi anŭn gơñu hling hlang biă mă hăng laĭ: “Hyư̆m ngă phŭn hra anai tŏ tơnŏ kro mơtam?”</verse>
        <verse number="21">Yêsu laĭ glaĭ kơ gơñu: “Sĭt biă mă Kâo laĭ kơ ƀing gih, tơdah ƀing gih hmâo tơlơi đaŏ laih anŭn ƀu đing ôh, ƀu djơ̆ ôh kơnơ̆ng ƀing gih dưi ngă tui anŭn kơ phŭn hra, samơ̆ tơdah ƀing gih laĭ kơ čư̆ anai: ‘Đuaĭ bĕ laih anŭn kơdâo amăng ia rơsĭ,’ wơ̆t tơlơi anŭn ăt či truh mơ̆n. </verse>
        <verse number="22">Hơgĕt tơlơi ƀing gih rơkâo tơdang iâu laĭ, hăng tơlơi đaŏ ƀing gih či mă tŭ abih bang.”</verse>
        <verse number="23">Yêsu mŭt amăng sang kơkuh pơpŭ, ƀing khua ngă yang prŏng laih anŭn ƀing kŏng tha ană plei pla rai laĭ kơ Ñu tơdang Ñu dŏ pơtô: “Mơ̆ng tơlơi dưi pă Ih ngă tơlơi anai? Laih anŭn hlơi pô brơi kơ Ih tơlơi dưi anŭn?”</verse>
        <verse number="24">Yêsu laĭ glaĭ kơ gơñu: “Kâo ăt kiăng tơña kơ ƀing gih sa tơlơi mơ̆n, tơdah ƀing gih dưi laĭ glaĭ kơ Kâo, tui anŭn Kâo či laĭ glaĭ kơ ƀing gih mơ̆ng pă tơlơi dưi Kâo ngă hơdôm tơlơi anai. </verse>
        <verse number="25">Tơlơi ƀatem Yôhan tơbiă rai mơ̆ng pă, mơ̆ng adai ƀôdah mơ̆ng mơnuih?” Gơñu pơ črŏng sai tơdruă gơñu: “Tơdah ƀing ta laĭ: ‘Mơ̆ng adai,’ Ñu či laĭ kơ ƀing ta, tui anŭn yua hơgĕt ƀing gih ƀu đaŏ ôh kơ Yôhan lĕ? </verse>
        <verse number="26">Samơ̆ tơdah ƀing ta laĭ: ‘Mơ̆ng mơnuih,’ ƀing ta hwĭ kơ ƀing mơnuih lu, yua kơ abih bang mơnuih đaŏ kơ Yôhan jing sa čô pô laĭ lui hlâo.” </verse>
        <verse number="27">Yua kơ anŭn yơh, gơñu laĭ glaĭ kơ Yêsu: “Gơmơi ƀu thâo ôh.” Yêsu laĭ kơ gơñu: “Kâo kŏn či laĭ brơi kơ ƀing gih lơi mơ̆ng pă tơlơi dưi Kâo ngă hơdôm tơlơi anai.”</verse>
        <verse number="28">“Hơgĕt ƀing gih pơmĭn lĕ? Sa čô mơnuih hmâo dua čô ană đah rơkơi. Ñu nao laĭ kơ ană tal sa: ‘Ơ dăm, hrơi anai ih nao mă bruă amăng đang boh kơƀâu hŏ.’ </verse>
        <verse number="29">Gơ̆ laĭ glaĭ: ‘Kâo ƀu nao ôh,’ samơ̆ ƀiă kơ anŭn ñu pơplih tơlơi pơmĭn laih anŭn ñu nao. </verse>
        <verse number="30">Pô ama nao pơ ană tal dua laih anŭn ăt laĭ kar kaĭ mơ̆n. Gơ̆ laĭ glaĭ: ‘Ơ, kâo nao,’ samơ̆ ñu ƀu nao ôh. </verse>
        <verse number="31">Hlơi amăng dua čô anŭn ngă tui hăng tơlơi ama ñu kiăng?” Gơñu laĭ glaĭ: “Pô ană tal sa anŭn.” Yêsu laĭ kơ gơñu: “Sĭt biă mă Kâo laĭ kơ ƀing gih, ƀing ring jia hăng ƀing đah kơmơi rih răm mŭt amăng dêh čar pơtao Ơi Adai hlâo kơ ƀing gih. </verse>
        <verse number="32">Yua kơ Yôhan rai laih pơ ƀing gih amăng jơlan tơlơi tơpă, laih anŭn ƀing gih ƀu đaŏ kơ ñu ôh, samơ̆ ƀing ring jia laih anŭn ƀing đah kơmơi rih răm đaŏ kơ ñu, laih anŭn wơ̆t kơ laih ƀing gih ƀuh laih tơlơi anŭn, ƀing gih ăt ƀu kơhmal tơlơi soh laih anŭn đaŏ kơ ñu lơi.”</verse>
        <verse number="33">“Hmư̆ bĕ tơlơi bơhmutu pơkŏn. Hmâo sa čô pô lŏn pla sa blah đang boh kơƀâu. Ñu bư̆ rơgong jum dar, klơi sa bĭt luh djet tơpai, laih anŭn pơdơ̆ng đĭ sa boh sang rơñan kiăng kơ gak wai. Ñu brơi arăng čan đang boh kơƀâu anŭn, laih anŭn ñu nao čar pơkŏn. </verse>
        <verse number="34">Tơ truh bơyan pĕ boh, ñu pơkiaŏ nao ƀing ding kơna ñu nao pơ ƀing čan, kiăng mă kơmlai boh kơƀâu ñu. </verse>
        <verse number="35">Ƀing čan anŭn mă ƀing ding kơna ñu laih anŭn taih pô anai, pơdjai pô dih, laih anŭn glŏm boh pơtâo pô pơkŏn. </verse>
        <verse number="36">Ñu pơkiaŏ nao ƀing ding kơna pơkŏn lu hloh ƀing hlâo dơ̆ng. Laih anŭn ƀing čan anŭn ăt ngă kơ ƀing gơ̆ kar kaĭ mơ̆n. </verse>
        <verse number="37">Hnal tuč ñu pơkiaŏ nao ană đah rơkơi ñu pô pơ ƀing anŭn, hăng laĭ: ‘Gơñu či pơpŭ ană đah rơkơi kâo.’ </verse>
        <verse number="38">Samơ̆ tơ ƀing čan ƀuh ană đah rơkơi ñu, ƀing anŭn bơlaĭ tơdruă gơñu: ‘Anai yơh jing pô tŭ mă kong ngăn; bơ bĕ brơi ƀing ta pơdjai hĭ ñu laih anŭn ƀing ta mă tŭ kong ngăn ñu.’ </verse>
        <verse number="39">Tui anŭn gơñu mă gơ̆, glŏm hĭ gơ̆ pơ gah rơngiao đang boh kơƀâu hăng pơdjai hĭ gơ̆.</verse>
        <verse number="40">Tui anŭn, tơ pô đang boh kơƀâu anŭn truh, hơgĕt ñu či ngă kơ ƀing čan anŭn?”</verse>
        <verse number="41">Gơñu laĭ glaĭ kơ Yêsu: “Ñu či pơrai hĭ ƀing sat ƀai anŭn hăng tơlơi pơdjai tơnap tap, laih anŭn brơi ƀing pơkŏn čan đang boh kơƀâu ñu, jing ƀing či brơi kơmlai kơ ñu djơ̆ bơyan.”</verse>
        <verse number="42">Yêsu laĭ kơ gơñu: “Ƀing gih aka lăng ôh hă Hră Ơi Adai Pơhiăp hmâo čih laih tui anai:
‘Boh pơtâo ƀing ngă sang glŏm lui laih,
Jing hĭ laih boh pơtâo phŭn ƀơi akiăng.
Anai jing bruă Khua Yang ngă,
Laih anŭn jing tơlơi yom pơphan ƀơi anăp mơta ƀing ta’?</verse>
        <verse number="43">Yua kơ anŭn Kâo laĭ kơ ƀing gih, arăng či mă hĭ dêh čar pơtao Ơi Adai mơ̆ng ƀing gih laih anŭn brơi kơ sa kơnŭng djuai či hmâo boh than kơ dêh čar pơtao anŭn. </verse>
        <verse number="44">Hlơi pô rơbuh ƀơi ngŏ boh pơtâo anŭn ñu či pơčah hĭ, samơ̆ tơdah boh pơtâo anŭn lĕ ƀơi hlơi, boh pơtâo anŭn či pơphač hĭ pô anŭn.”</verse>
        <verse number="45">Tơ ƀing khua ngă yang prŏng laih anŭn ƀing Pharisi hmư̆ tơlơi bơhmutu Yêsu pơhiăp anŭn, gơñu thâo hluh Yêsu pơhiăp tơlơi anŭn djơ̆ kơ ƀing gơñu. </verse>
        <verse number="46">Gơñu hơduah jơlan kiăng mă čaŏ Yêsu, samơ̆ gơñu hwĭ kơ ƀing mơnuih lu, yua kơ ƀing gơ̆ đaŏ kơ Yêsu jing sa čô Pô laĭ lui hlâo.</verse>
      </chapter>
      <chapter number="22">
        <verse number="1">Yêsu yua tơlơi bơhmutu pơhiăp dơ̆ng hăng gơñu tui anai, </verse>
        <verse number="2">“Dêh čar pơtao adai jing kar hăng sa čô pơtao pơkra tơlơi ƀơ̆ng huă pơdŏ rơkơi bơnai kơ ană đah rơkơi ñu. </verse>
        <verse number="3">Ñu pơkiaŏ ƀing ding kơna ñu nao iâu ƀing ñu hmâo jak laih kơ tơlơi ƀơ̆ng huă, samơ̆ ƀing anŭn ƀu kiăng rai ôh. </verse>
        <verse number="4">Ñu pơkiaŏ nao ƀing ding kơna pơkŏn dơ̆ng, hăng pơtă tui anai: ‘Laĭ bĕ kơ ƀing kâo hmâo jak laih, anai nê, kâo pơkra laih mơnơ̆ng ƀơ̆ng huă, čuh laih rơmo laih anŭn ană rơmo rơmŏng, abih bang mơnơ̆ng prăp pre laih soh sel; rai bĕ kơ tơlơi ƀơ̆ng huă pơkol rơkơi bơnai.’ </verse>
        <verse number="5">Samơ̆ ƀing gơñu jak anŭn ƀu bơngơ̆t ôh laih anŭn nao kơ bruă pơkŏn, pô anai nao pơ hmua, pô pơkŏn nao sĭ mia, </verse>
        <verse number="6">đơđa ƀing pơkŏn mă ƀing ding kơna ñu ngă sat kơ ƀing gơ̆ laih anŭn pơdjai hĭ. </verse>
        <verse number="7">Pơtao hil biă mă, ñu pơkiaŏ nao ƀing tơhan ñu pơrai ƀing pơdjai mơnuih anŭn hăng čuh hĭ plei pla gơñu. </verse>
        <verse number="8">Laih anŭn ñu laĭ kơ ƀing ding kơna ñu: ‘Mơnơ̆ng ƀơ̆ng huă pơdŏ rơkơi bơnai pơkra giơ̆ng laih, samơ̆ ƀing kâo jak ƀu hmâo hlơi năng lăp rai ôh. </verse>
        <verse number="9">Tui anŭn, nao bĕ amăng abih bang jơlan phŭn laih anŭn jak abih bang mơnuih ƀing gih ƀuh brơi rai kơ tơlơi ƀơ̆ng huă tơlơi pơdŏ rơkơi bơnai.’ </verse>
        <verse number="10">Ƀing ding kơna anŭn nao pơ abih bang jơlan, jak ba abih bang ƀing mơnuih gơñu ƀuh, wơ̆t mơnuih sat wơ̆t mơnuih hiam. Tui anŭn, anih ƀơ̆ng huă bă hăng mơnuih.</verse>
        <verse number="11">Samơ̆ tơ pơtao mŭt lăng ƀing rai, pơ anŭn ñu ƀuh sa čô đah rơkơi ƀu buh ao phiăn ƀơ̆ng huă kơ tơlơi dŏ rơkơi bơnai ôh. </verse>
        <verse number="12">Ñu laĭ kơ pô anŭn: ‘Ơ gơyut, hyư̆m ih dưi mŭt pơ anai ƀu buh ôh ao phiăn ƀơ̆ng huă tơlơi dŏ rơkơi bơnai?’ Mơnuih anŭn ƀu thâo laĭ glaĭ ôh. </verse>
        <verse number="13">Laih anŭn pơtao laĭ kơ ƀing ding kơna ñu: ‘Čaŏ hĭ tơkai tơngan ñu laih anŭn glŏm ñu amăng anih kơnăm mơmŏt pơ gah rơngiao; pơ anŭn či hmâo tơlơi čŏk hia laih anŭn tơlơi kĕ tơgơi.’</verse>
        <verse number="14">Yua kơ arăng jak iâu lu mơnuih, samơ̆ kơnơ̆ng ƀiă mơnuih đôč arăng ruah mă.”</verse>
        <verse number="15">Hlăk anŭn ƀing Pharisi nao pơ črŏng sai ƀơč mơneč kiăng hơduah tơlơi dưi phong Yêsu amăng tơlơi Ñu pơhiăp. </verse>
        <verse number="16">Tui anŭn gơñu pơkiaŏ nao ƀing ding kơna gơñu hrŏm hơbĭt hăng ƀing mơnuih gah kơ Hêrôt, hăng laĭ: “Ơ Nai, gơmơi thâo Ih jing mơnuih tơpă sĭt, pơtô tơlơi Ơi Adai hăng tơlơi tơpă sĭt laih anŭn ih ƀu pơkah lăng mơnuih phara phara ôh; yua kơ Ih ƀu lăng ôh hyư̆m tơlơi arăng jing gah rơngiao. </verse>
        <verse number="17">Tui anŭn laĭ brơi bĕ kơ gơmơi hơgĕt Ih pơmĭn. Phiăn mơ̆ duh jia kơ Sêsar ƀôdah ƀu phiăn ôh?”</verse>
        <verse number="18">Samơ̆ Yêsu thâo tơlơi pơmĭn sat gơñu, laih anŭn laĭ glaĭ: “Yua hơgĕt ƀing gih lông lăng Kâo, Ơ ƀing plơ̆m ƀlor? </verse>
        <verse number="19">Brơi Kâo lăng prăk duh jia anŭn.”
Gơñu brơi kơ Yêsu sa đơniê. </verse>
        <verse number="20">Yêsu tơña gơñu “Rup hăng anăn hlơi anai?” </verse>
        <verse number="21">Gơñu laĭ glaĭ: “Pơtao Sêsar.” Tui anŭn Yêsu laĭ kơ gơñu: “Tui anŭn pơglaĭ bĕ kơ Sêsar gơnam lơ̆m kơ Sêsar, laih anŭn pơglaĭ bĕ kơ Ơi Adai hơgĕt gơnam lơ̆m kơ Ơi Adai.” </verse>
        <verse number="22">Tơ gơñu hmư̆ tơlơi anŭn, gơñu kơtuă hling hlang; gơñu lui Yêsu laih anŭn nao.</verse>
        <verse number="23">Amăng hrơi anŭn mơ̆n, hmâo ƀing Sadusi rai pơ Yêsu, jing ƀing laĭ ƀu hmâo tơlơi hơdip glaĭ dơ̆ng ôh. Gơñu tơña kơ Yêsu tui anai, </verse>
        <verse number="24">“Ơ Nai, Môis laĭ ‘Tơdah sa čô đah rơkơi djai hĭ ƀu hmâo ană ôh, brơi adơi ñu dŏ bơnai ayŏng ñu kiăng hmâo ană tŏ tui djuai ayŏng ñu.’ </verse>
        <verse number="25">Tui anŭn hmâo amăng ƀing gơmơi tơjuh adơi ayŏng. Ayŏng tha dŏ bơnai laih anŭn djai hĭ, ƀu hmâo ană ôh, laih anŭn pioh glaĭ bơnai ñu kơ adơi ñu. </verse>
        <verse number="26">Kar kaĭ mơ̆n adơi tal dua ñu laih anŭn adơi tal klâo, tơl truh pơ adơi tal tơjuh. </verse>
        <verse number="27">Tơdơi kơ abih bang, đah kơmơi anŭn djai mơ̆n. </verse>
        <verse number="28">Tui anŭn ƀơi hrơi hơdip glaĭ dơ̆ng, đah kơmơi anŭn či jing bơnai kơ hlơi amăng ƀing tơjuh čô anŭn, yua kơ rĭm čô gơñu leng hmâo dŏ laih đah kơmơi anŭn?”</verse>
        <verse number="29">Samơ̆ Yêsu laĭ glaĭ kơ ƀing gơñu: “Ƀing gih tơhwơl laih yua kơ ƀing gih ƀu thâo hluh ôh Hră Ơi Adai Pơhiăp, kŏn thâo hluh lơi tơlơi dưi mơyang Ơi Adai. </verse>
        <verse number="30">Yua kơ amăng hrơi hơdip glaĭ dơ̆ng đah rơkơi ƀu dŏ bơnai dơ̆ng ôh, đah kơmơi kŏn dŏ rơkơi dơ̆ng lơi, samơ̆ gơñu či jing kar hăng ƀing ling jang Ơi Adai amăng adai. </verse>
        <verse number="31">Bơ kơ tơlơi ƀing djai hơdip glaĭ dơ̆ng, ƀing gih aka lăng ôh hă Hră Ơi Adai hmâo laĭ laih kơ ƀing gih, </verse>
        <verse number="32">‘Kâo jing Ơi Adai kơ Abraham, Ơi Adai kơ Isak, laih anŭn Ơi Adai kơ Yakôp?’ Ñu ƀu djơ̆ jing Ơi Adai kơ ƀing djai ôh, samơ̆ jing Ơi Adai kơ ƀing hơdip.”</verse>
        <verse number="33">Tơ ƀing mơnuih lu hmư̆ tơlơi anŭn, gơñu hling hlang biă mă kơ tơlơi Yêsu pơtô.</verse>
        <verse number="34">Tơ ƀing Pharisi hmư̆ Yêsu hmâo ngă kơ ƀing Sadusi kơđĭp hĭ amăng bah, gơñu pơƀŭt glaĭ hrŏm hơbĭt. </verse>
        <verse number="35">Sa čô nai pơtô tơlơi juăt amăng ƀing gơñu tơña tui anai kiăng lông lăng Yêsu, </verse>
        <verse number="36">“Ơ Nai, amăng tơlơi juăt tơlơi pơtă hơgĕt jing prŏng hloh?”</verse>
        <verse number="37">Yêsu laĭ kơ ñu: “‘Ih khŏm khăp kơ Khua Yang Ơi Adai ih hăng abih pran jua, hăng abih bơngăt laih anŭn hăng abih tơlơi pơmĭn ih.’ </verse>
        <verse number="38">Tơlơi pơtă anŭn jing prŏng hloh laih anŭn yom hloh. </verse>
        <verse number="39">Laih anŭn tơlơi pơtă tal dua ăt yom kar hăng anŭn mơ̆n: ‘Ih khŏm khăp kơ pô jum dar ih kar hăng kơ ih pô’. </verse>
        <verse number="40">Abih bang tơlơi juăt laih anŭn tơlơi ƀing pô laĭ lui hlâo pơtô leng kơ tơbiă rai mơ̆ng dua tơlơi pơtă anŭn soh sel.”</verse>
        <verse number="41">Tơdang ƀing Pharisi pơƀŭt glaĭ hrŏm hơbĭt, Yêsu tơña kơ gơñu tui anai, </verse>
        <verse number="42">“Hơgĕt ƀing gih pơmĭn kơ Krist? Ñu jing ană hlơi?” Ƀing Pharisi laĭ glaĭ: “Ană Đawit.”</verse>
        <verse number="43">Yêsu laĭ kơ ƀing gơñu: “Tui anŭn, hyư̆m ngă tơdang Đawit hmâo tơlơi kơčut mơ̆ng Yang Bơngăt Hiam, ñu iâu hĭ Gơ̆ jing Khua Yang? laih anŭn laĭ:</verse>
        <verse number="44">‘Khua Yang laĭ kơ Khua Yang kâo:
Ih dŏ ber bĕ gah hơnuă Kâo,
Tơl Kâo pioh ƀing ayăt Ih ƀơi gah yŭ tơkai Ih’?</verse>
        <verse number="45">Tơdah Đawit iâu Krist jing Khua Yang, hyư̆m Ñu dưi jing hĭ ană Đawit dơ̆ng lĕ?” </verse>
        <verse number="46">Ƀu hmâo sa čô dưi laĭ glaĭ kơ Ñu dơ̆ng ôh, laih anŭn čơdơ̆ng mơ̆ng hrơi anŭn ƀu hmâo hlơi pô khĭn tơña Ñu sa mơta tơlơi hơgĕt dơ̆ng ôh.</verse>
      </chapter>
      <chapter number="23">
        <verse number="1">Hlăk anŭn Yêsu pơhiăp hăng ƀing mơnuih lu laih anŭn hăng ƀing ding kơna Ñu tui anai, </verse>
        <verse number="2">“Ƀing nai pơtô tơlơi juăt laih anŭn ƀing Pharisi dŏ ƀơi gre Môis; </verse>
        <verse number="3">tui anŭn brơi ƀing gih ngă laih anŭn gưt tui tơlơi gơñu pơtă kơ ƀing gih, samơ̆ anăm ngă tui tơlơi gơñu ngă ôh. Yua kơ gơñu ƀu ngă ôh hơgĕt tơlơi ñu pơtô. </verse>
        <verse number="4">Gơñu akă mơnơ̆ng kơtraŏ, tơnap glăm laih anŭn đua brơi ƀơi bra arăng, samơ̆ gơñu pô ƀu kiăng ruaih mơnơ̆ng anŭn hăng sa ƀĕ čơđeng gơñu ôh. </verse>
        <verse number="5">Abih bruă gơñu ngă kơnơ̆ng kiăng kơ arăng ƀuh đôč. Lăng bĕ khul hrĕ bơnal čih jơlan Hră Ơi Adai Pơhiăp ƀơi anŭn gơñu tuang ƀơi athơi laih anŭn akă ƀơi tơngan gơñu jing prŏng dơ̆ pă. Laih anŭn pơtrŭn grua ao phyung gơñu kơ glong. </verse>
        <verse number="6">Gơñu khăp dŏ ƀơi anih hmâo tơlơi pơpŭ amăng tơlơi ƀơ̆ng huă laih anŭn gre hiam hloh amăng sang bơjơnum, </verse>
        <verse number="7">laih anŭn kiăng kơ arăng kơkuh kơ gơñu amăng sang sĭ mơdrô, laih anŭn kiăng kơ arăng iâu kơ gơñu Rabi ‘Nai’. </verse>
        <verse number="8">Samơ̆ anăm brơi arăng iâu kơ ƀing gih Rabi ôh, yua kơ ƀing gih hmâo kơnơ̆ng sa čô Nai đôč. Laih anŭn abih bang ƀing gih leng jing adơi ayŏng. </verse>
        <verse number="9">Laih anŭn anăm iâu hlơi jing ama amăng lŏn tơnah anai ôh, yua kơ ƀing gih hmâo kơnơ̆ng sa čô Ama đôč, jing Pô dŏ amăng adai. </verse>
        <verse number="10">Kŏn tŭ lơi arăng iâu ƀing gih khua, yua kơ ƀing gih hmâo kơnơ̆ng sa čô Khua đôč, jing Yang Krist. </verse>
        <verse number="11">Pô prŏng hloh amăng ƀing gih či jing ding kơna kơ ƀing gih. </verse>
        <verse number="12">Hlơi pô pơđĭ ñu pô, Ơi Adai či pơtrŭn hĭ ñu; laih anŭn hlơi pô pơluă gŭ ñu pô, Ơi Adai či pơđĭ ñu.”</verse>
        <verse number="13">“Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih krư̆ hĭ dêh čar pơtao plei hiam ƀơi anăp arăng, ƀu djơ̆ ƀing gih pô đôč ôh ƀu mŭt amăng dêh čar pơtao anŭn, samơ̆ ƀing gih ăt pơgăn hĭ mơ̆n ƀing hlơi kiăng mŭt pơ anŭn.</verse>
        <verse number="15">Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih hyu tar ƀar ia rơsĭ laih anŭn lŏn thu kiăng pơjing brơi sa čô mơnuih plih tơlơi đaŏ, laih anŭn tơdah ñu mŭt amăng tơlơi đaŏ ƀing gih laih, ƀing gih pơjing gơ̆ jing sa čô ană war apui sat hloh kơ ƀing gih dua wơ̆t.</verse>
        <verse number="16">Răm ƀăm yơh kơ ƀing gih, Ơ ƀing ba jơlan bum mơta, ƀing gih laĭ: ‘Tơdah sa čô ƀuăn rơ̆ng hăng sang kơkuh pơpŭ ƀu hmâo tơlơi hơgĕt ôh, samơ̆ tơdah sa čô ƀuăn rơ̆ng hăng mah amăng sang kơkuh pơpŭ, tơlơi anŭn yơh đom.’ </verse>
        <verse number="17">Ơ ƀing mlŭk bum mơta! Hơgĕt jing yom hloh, mah ƀôdah sang kơkuh pơpŭ ngă kơ mah jing rơgoh hiam? </verse>
        <verse number="18">Laih anŭn gih laĭ: ‘Tơdah sa čô ƀuăn rơ̆ng hăng kơƀang ngă yang, ƀu hmâo tơlơi hơgĕt ôh, samơ̆ tơdah sa čô ƀuăn rơ̆ng hăng mơnơ̆ng ngă yang ƀơi kơnưl anŭn, tơlơi ƀuăn rơ̆ng anŭn yơh đom.’ </verse>
        <verse number="19">Ơ ƀing bum mơta! Hơgĕt jing prŏng hloh, mơnơ̆ng pơyơr ƀôdah kơƀang ngă yang ngă kơ mơnơ̆ng pơyơr anŭn jing rơgoh hiam? </verse>
        <verse number="20">Tui anŭn hlơi ƀuăn rơ̆ng hăng kơƀang ngă yang jing ñu ƀuăn rơ̆ng hăng kơƀang ngă yang laih anŭn hăng abih mơnơ̆ng dŏ ƀơi kơƀang anŭn; </verse>
        <verse number="21">laih anŭn hlơi pô ƀuăn rơ̆ng hăng sang kơkuh pơpŭ jing ñu ƀuăn rơ̆ng hăng sang kơkuh pơpŭ wơ̆t hăng Pô dŏ amăng sang kơkuh pơpŭ anŭn mơ̆n. </verse>
        <verse number="22">Laih anŭn hlơi ƀuăn rơ̆ng hăng adai jing ñu ƀuăn rơ̆ng hăng gre pơtao Ơi Adai laih anŭn hăng Pô dŏ ƀơi gre anŭn mơ̆n.</verse>
        <verse number="23">Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih pơyơr sa črăn amăng pluh nua eč, rơya, añăm tăm, samơ̆ ƀing gih ƀu bơngơ̆t ôh kơ tơlơi yom hloh amăng tơlơi juăt, jing tơlơi tơpă, tơlơi pap drap, laih anŭn tơlơi đaŏ. Ƀing gih khŏm ngă abih tơlơi anai, samơ̆ ăt kŏn dưi wơr lơi khul tơlơi anŭn. </verse>
        <verse number="24">Ơ ƀing ba jơlan bum mơta, tơdang ƀing gih rưng mă hĭ mơroi samơ̆ lun ƀơ̆ng aseh samô!</verse>
        <verse number="25">Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih pơrơgoh kơčok laih anŭn jam gah rơngiao đôč, samơ̆ amăng lăm bă hăng tơlơi hưp ham laih anŭn hrah hrong. </verse>
        <verse number="26">Ơ ƀing Pharisi bum mơta! Blŭng hlâo, pơrơgoh bĕ amăng lăm kơčok hăng jam anŭn, tui anŭn kah gah rơngiao ăt dưi jing rơgoh kar kaĭ mơ̆n.</verse>
        <verse number="27">Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih jing kar hăng pơsat arăng pik čur kŏ, gah rơngiao lăng rŏ dah hiam, samơ̆ amăng lăm bă hăng klang mơnuih djai laih anŭn djŏp mơta mơnơ̆ng grĭ grañ. </verse>
        <verse number="28">Kar kaĭ mơ̆n gah rơngiao arăng lăng kơ ƀing gih kar hăng mơnuih tơpă, samơ̆ amăng lăm pran jua ƀing gih bă hăng plơ̆m ƀlor laih anŭn sat ƀai.”</verse>
        <verse number="29">“Răm ƀăm yơh kơ ƀing gih, Ơ ƀing nai pơtô tơlơi juăt hăng ƀing Pharisi, jing ƀing plơ̆m ƀlor! Yua kơ ƀing gih man pơsat ƀing pô laĭ lui hlâo hăng rơmet pơhrôp hiam pơsat ƀing mơnuih tơpă, </verse>
        <verse number="30">laih anŭn ƀing gih laĭ: ‘Tơdah ƀing gơmơi dŏ hơdip amăng rơnŭk ƀing ơi gơmơi, gơmơi ƀu ngă hrŏm hơbĭt hăng gơñu ôh amăng bruă tuh drah ƀing pô laĭ lui hlâo.’ </verse>
        <verse number="31">Tui anŭn, ƀing gih pơhaih pơsĭt ƀing gih pô jing ană tơčo ƀing mơnuih hmâo pơdjai laih ƀing pô laĭ lui hlâo. </verse>
        <verse number="32">Tui anŭn, brơi ƀing gih pơbă tum hĭ bĕ tơlơi soh ƀing ơi ƀing gih hmâo ngă laih. </verse>
        <verse number="33">Ơ ƀing djuai ala, kơnŭng djuai ala apui, hyư̆m ƀing gih dưi klaih hĭ mơ̆ng tơlơi pơkơhmal amăng war apui? </verse>
        <verse number="34">Yua kơ anŭn Kâo pơkiaŏ nao ƀing pô laĭ lui hlâo kơ ƀing gih, ƀing kơhnâo, laih anŭn ƀing nai pơtô tơlơi juăt. Đơđa amăng ƀing anŭn ƀing gih či pơdjai laih anŭn pơ̆ng ƀơi kơyâo bơrơkal, đơđa ƀing gih či taih hăng gai amăng sang bơjơnum, laih anŭn kiaŏ mă ngă sat mơ̆ng plei anai truh pơ plei pơkŏn. </verse>
        <verse number="35">Tui anŭn abih bang drah ƀing tơpă arăng tuh laih ƀơi lŏn tơnah či lĕ kơ ƀing gih, čơdơ̆ng mơ̆ng drah Abel pô tơpă hơnơ̆ng truh pơ drah Sakari ană đah rơkơi Baraki, pô ƀing gih pơdjai ƀơi plah wah anih rơgoh hiam hăng kơƀang ngă yang. </verse>
        <verse number="36">Sĭt biă mă Kâo laĭ kơ ƀing gih, tơlơi pơkơhmal kơ abih bang ƀing pơdjai mơnuih či truh kơ djuai mơnuih rơnŭk anai.”</verse>
        <verse number="37">“Ơ Yêrusalem, Yêrusalem, ih pơdjai ƀing pô laĭ lui hlâo laih anŭn glŏm boh pơtâo ƀing Ơi Adai hmâo pơkiaŏ nao pơ ih! Lu wơ̆t Kâo kiăng pơƀŭt glaĭ ƀing ană ih kar hăng sa drơi mơnŭ ania kruk pơƀŭt glaĭ ană ñu ƀơi gah yŭ čăng ñu, samơ̆ ih ƀu kiăng ôh! </verse>
        <verse number="38">Lăng bĕ, sang ƀing gih Ơi Adai lui laih jing hĭ rơngol. </verse>
        <verse number="39">Yua kơ Kâo laĭ kơ ƀing gih, ƀing gih ƀu či ƀuh Kâo dơ̆ng ôh, tơl ƀing gih laĭ: ‘Mơyun hiam yơh kơ Pô rai amăng anăn Khua Yang.’”</verse>
      </chapter>
      <chapter number="24">
        <verse number="1">Tơ Yêsu tơbiă mơ̆ng sang kơkuh pơpŭ laih anŭn hlăk rơbat nao. Ƀing ding kơna rai pơ Ñu kơčrâo brơi Ñu lăng abih bang bruă pơdơ̆ng pơjing sang kơkuh pơpŭ. </verse>
        <verse number="2">Ñu laĭ kơ gơñu: “Ƀing gih ƀuh mơ̆ abih bang sang anai? Sĭt biă mă Kâo laĭ kơ ƀing gih, ƀu či hmâo ôh sa boh pơtâo anai dŏ ƀơi ngŏ boh pơtâo pơkŏn, abih bang leng kơ glưh trŭn hĭ.”</verse>
        <verse number="3">Tơdang Yêsu dŏ ber ƀơi ngŏ čư̆ Ôliwơ, ƀing ding kơna rai pơ hơjăn Yêsu hăng laĭ: “Rơkâo kơ Ih laĭ brơi gơmơi hơbin tơlơi anŭn či truh, laih anŭn hơgĕt tơlơi gru kơnăl kơ tơlơi Ih rai dơ̆ng, laih anŭn kơ hrơi hnal tuč rơnŭk?”</verse>
        <verse number="4">Yêsu laĭ glaĭ kơ gơñu: “Răng bĕ, anăm brơi arăng plư ƀing gih ôh. </verse>
        <verse number="5">Yua kơ lu mơnuih či rai ƀlor hăng anăn Kâo, laĭ: ‘Kâo jing Krist’, laih anŭn gơñu či plư lu mơnuih. </verse>
        <verse number="6">Ƀing gih či hmư̆ dơnai tơlơi pơblah pơ anih giăm laih anŭn hmư̆ hing kơ tơlơi pơblah mơ̆ng anih ataih. Anăm ƀing gih rŭng răng ôh, yua kơ abih tơlơi anŭn khŏm či truh, samơ̆ aka ƀu truh hnal tuč ôh. </verse>
        <verse number="7">Yua kơ djuai mơnuih anai či tơgŭ pơkơdơ̆ng hăng djuai mơnuih pơkŏn, laih anŭn dêh čar pơtao anai či pơkơdơ̆ng hăng dêh čar pơtao pơkŏn, laih anŭn či hmâo tơlơi ư̆ rơpa hăng tơlơi pơpư̆ lŏn tơnah amăng lu anih. </verse>
        <verse number="8">Abih bang khul tơlơi anŭn kơnơ̆ng jing čơdơ̆ng pơphŭn kơ tơlơi ruă tơkeng đôč.</verse>
        <verse number="9">Hlăk anŭn arăng či jao ƀing gih kơ tơlơi arăng ngă sat pơtơnap, laih anŭn brơi arăng pơdjai hĭ ƀing gih; laih anŭn abih bang djuai mơnuih či bơrơmŭt kơ ƀing gih yua anăn Kâo. </verse>
        <verse number="10">Hlăk anŭn lu mơnuih či lui wir, pơblư̆ tơdruă, laih anŭn bơrơmŭt tơdruă. </verse>
        <verse number="11">Či hmâo lu pô laĭ lui hlâo ƀlor truh laih anŭn plư lu mơnuih. </verse>
        <verse number="12">Laih anŭn yua kơ tơlơi sat ƀai lar jai, tơlơi khăp amăng lu mơnuih či rơŏt hĭ. </verse>
        <verse number="13">Samơ̆ hlơi pô gir tơl hnal tuč či klaih. </verse>
        <verse number="14">Laih anŭn arăng či pơtô Tơlơi Phrâo Hiam kơ dêh čar pơtao anai tar ƀar lŏn tơnah jing sa tơlơi ngă gơ̆ng jơlan kơ abih bang djuai mơnuih. Hlăk anŭn hrơi hnal tuč či truh.”</verse>
        <verse number="15">“Tui anŭn tơ ƀing gih ƀuh tơlơi hơƀak drak krip hmâo truh kơ anih rơgoh hiam tui hăng pô laĭ lui hlâo Đaniel hmâo laĭ laih (hlơi pô đŏk hră anai hluh bĕ), </verse>
        <verse number="16">hlăk anŭn ƀing dŏ amăng kwar Yuđa đuaĭ kơdŏp bĕ pơ čư̆. </verse>
        <verse number="17">Hlơi dŏ ƀơi ngŏ bơbŭng sang anăm rơngiă mông trŭn mă dram gơnam ñu dơ̆ng ôh, </verse>
        <verse number="18">laih anŭn hlơi pô dŏ pơ hmua anăm glaĭ mă ao phyung ñu lơi. </verse>
        <verse number="19">Amăng khul hrơi anŭn tơnap yơh kơ ƀing đah kơmơi pi kian laih anŭn ƀing hmâo ană dŏ mĕm. </verse>
        <verse number="20">Iâu laĭ bĕ kiăng kơ hrơi ƀing gih đuaĭ kơdŏp ƀu djơ̆ hlăk bơyan puih ƀôdah amăng hrơi saƀat ôh. </verse>
        <verse number="21">Yua kơ hlăk anŭn či hmâo tơlơi tơnap tap prŏng, tơl aka ƀuh djơ̆ ôh čơdơ̆ng mơ̆ng phŭn hrih lŏn tơnah truh pơ ră anai, laih anŭn mơ̆ng anŭn pơ anăp kŏn či hmâo dơ̆ng lơi kar hăng anŭn. </verse>
        <verse number="22">Tơdah khul hrơi anŭn ƀu pơhrŏ trŭn hĭ ôh, ƀu hmâo ôh sa čô mơnuih dưi klaih. Samơ̆ yua kơ ƀing mơnuih Ơi Adai hmâo ruah mă laih, hnŭn yơh khul hrơi anŭn či pơhrŏ trŭn hĭ mơ̆n.</verse>
        <verse number="23">Hlăk anŭn tơdah hmâo hlơi laĭ kơ ƀing gih: ‘Krist dŏ pơ anai,’ ƀôdah ‘Ñu pơ anŭn,’ anăm đaŏ tơlơi anŭn ôh. </verse>
        <verse number="24">Yua kơ či hmâo lu Krist ƀlor laih anŭn lu pô laĭ lui hlâo ƀlor tơbiă rai, gơñu či ngă gru kơnăl prŏng laih anŭn tơlơi yom pơphan kiăng plư plač, tơdah dưi gơñu plư wơ̆t kơ ƀing mơnuih Ơi Adai hmâo ruah laih. </verse>
        <verse number="25">Hmư̆ bĕ, Kâo hmâo laĭ pơthâo hlâo kơ ƀing gih laih.</verse>
        <verse number="26">Tui anŭn tơdah arăng laĭ kơ ƀing gih: ‘Anai nê, Ñu dŏ amăng tơdrŏn tač,’ anăm nao ôh; ƀôdah: ‘Anai nê, Ñu dŏ amăng anih hơgơ̆m,’ kŏn đaŏ kơ tơlơi anŭn lơi. </verse>
        <verse number="27">Yua kơ kar hăng kơmlă tơbiă mơ̆ng gah ngŏ pơčrang truh pơ gah yŭ, kar hăng tui anŭn mơ̆n tơlơi Ană Mơnuih či rai.</verse>
        <verse number="28">Pơpă anih hmâo drơi jan mơnuih djai, pơ anŭn klang grư̆ či pơtŭm glaĭ.”</verse>
        <verse number="29">“Tañ mơtam laih giơ̆ng khul hrơi tơnap tap anŭn, yang hrơi či jing kơnăm hĭ, blan ƀu či pơčrang rơđah dơ̆ng ôh, khul pơtŭ mơ̆ng adai či lĕ trŭn laih anŭn abih tơlơi dưi kơtang amăng adai či pơpư̆ pơgơi. </verse>
        <verse number="30">Hlăk anŭn tơlơi gru kơnăl kơ Ană Mơnuih či pơrơđah amăng adai. Abih bang djuai mơnuih amăng lŏn tơnah či čŏk hia, laih anŭn gơñu či ƀuh Ană Mơnuih rai ƀơi kơthul hiăng amăng adai hăng tơlơi dưi mơyang laih anŭn tơlơi guh kơang prŏng. </verse>
        <verse number="31">Ñu či pơkiaŏ ling jang hiam Ñu ayŭp tơdiăp hăng jua kraih kơtang pơƀŭt ƀing Ơi Adai hmâo ruah laih mơ̆ng pă akiăng lŏn tơnah, čơdơ̆ng mơ̆ng rơnuč adai anai truh pơ rơnuč adai adih.</verse>
        <verse number="32">Hrăm bĕ hăng tơlơi bơhmutu mơ̆ng phŭn hra: tơ than ñu mơda laih anŭn čơdơ̆ng čơnăt hla, ƀing gih thâo kơ bơyan phang jĕ truh yơh. </verse>
        <verse number="33">Kar hăng tui anŭn mơ̆n, tơ ƀing gih ƀuh abih bang tơlơi anŭn, ƀing gih thâo kơ Ană Mơnuih jĕ truh laih, Ñu hlăk dŏ ƀơi bah amăng. </verse>
        <verse number="34">Sĭt biă mă Kâo laĭ kơ ƀing gih, ƀing rơnŭk anai ƀu či rơgao hĭ ôh tơl abih bang tơlơi anŭn či truh. </verse>
        <verse number="35">Adai laih anŭn lŏn tơnah či rơgao hĭ, samơ̆ boh pơhiăp Kâo ƀu či rơgao hĭ ôh.”</verse>
        <verse number="36">“Samơ̆ kơ hrơi hăng mông anŭn, ƀu hmâo sa čô hlơi thâo ôh, ƀing ling jang amăng adai ƀôdah Ană Mơnuih kŏn thâo lơi, kơnơ̆ng hơjăn Ama đôč thâo. </verse>
        <verse number="37">Kar hăng tơlơi truh laih amăng rơnŭk Nôê, či truh kar kaĭ mơ̆n amăng hrơi Ană Mơnuih rai. </verse>
        <verse number="38">Yua kơ kar hăng amăng rơnŭk hlâo kơ ia lip arăng ƀơ̆ng mơñum, pơdŏ rơkơi bơnai, laih anŭn brơi ƀing ană gơñu pơdŏ rơkơi bơnai hlŏng truh pơ hrơi Nôê mŭt amăng kompăn, </verse>
        <verse number="39">laih anŭn gơñu ƀu thâo hơgĕt ôh tơl ia lip truh pơđung abih bang gơñu. Hrơi Ană Mơnuih rai či truh kar kaĭ mơ̆n. </verse>
        <verse number="40">Hlăk anŭn, hmâo dua čô đah rơkơi dŏ amăng hmua; sa čô Ơi Adai mă pơđuaĭ hĭ, sa čô dŏ glaĭ. </verse>
        <verse number="41">Hmâo dua čô đah kơmơi tơ̆p pơdai hrŏm hơbĭt; sa čô Ơi Adai mă pơđuaĭ hĭ, sa čô dŏ glaĭ. </verse>
        <verse number="42">Tui anŭn răng bĕ, yua kơ ƀing gih ƀu thâo ôh hơbin hrơi Khua Yang gih či rai. </verse>
        <verse number="43">Samơ̆ brơi ƀing gih thâo tơlơi anai: tơdah pô sang thâo laih mông pă mơnuih klĕ či rai, ñu či răng ƀu brơi mơnuih klĕ ƀoh pơnăng mŭt amăng sang ñu ôh. </verse>
        <verse number="44">Tui anŭn kar kaĭ mơ̆n ƀing gih khŏm dŏ prăp pre bĕ; yua kơ Ană Mơnuih či rai amăng mông ƀing gih ƀu ăng rơmăng ôh.”</verse>
        <verse number="45">“Hlơi pô jing ding kơna tŏng ten laih anŭn kơhnâo, pô khua hmâo jao brơi wai lăng abih bang mơnuih amăng sang ñu, kiăng brơi mơnơ̆ng ƀơ̆ng huă kơ ƀing gơ̆ djơ̆ mông? </verse>
        <verse number="46">Mơyun hiam yơh kơ ding kơna anŭn, tơ khua ñu truh laih anŭn ƀuh ñu dŏ ngă tui anŭn! </verse>
        <verse number="47">Sĭt biă mă Kâo laĭ kơ ƀing gih, khua ñu či jao brơi kơ ding kơna anŭn wai lăng abih bang kong ngăn gơ̆ hmâo. </verse>
        <verse number="48">Samơ̆ tơdah ding kơna sat anŭn pơmĭn amăng pran jua ñu tui anai: ‘Khua kâo či truh kaih,’ </verse>
        <verse number="49">ñu čơdơ̆ng taih tơdruă ƀing ding kơna gơ̆p mă bruă hrŏm hơbĭt hăng ñu, laih anŭn ƀơ̆ng mơñum hrŏm hơbĭt hăng ƀing măt tơpai, </verse>
        <verse number="50">khua ding kơna anŭn či truh amăng hrơi ñu ƀu ăng rơmăng, laih anŭn amăng mông ñu ƀu thâo ôh, </verse>
        <verse number="51">laih anŭn khua ñu či taih pơrai hĭ ñu hăng yap ñu hrŏm hơbĭt hăng ƀing plơ̆m ƀlor. Ƀơi anŭn či hmâo tơlơi čŏk hia hăng kĕ tơgơi.”</verse>
      </chapter>
      <chapter number="25">
        <verse number="1">“Hlăk anŭn dêh čar pơtao plei hiam či jing kar hăng ƀing pluh čô dra hmŭm djă apui kơđen nao čơkă han tao. </verse>
        <verse number="2">Amăng ƀing gơñu anŭn hmâo rơma čô mlŭk laih anŭn rơma čô kơhnâo. </verse>
        <verse number="3">Ƀing mlŭk djă apui kơđen, gơñu ƀu djă ba ia jâu hrŏm hơbĭt ôh. </verse>
        <verse number="4">Samơ̆ ƀing kơhnâo djă apui kơđen laih anŭn djă wơ̆t get bă ia jâu. </verse>
        <verse number="5">Yua kơ han tao kaih rai, abih bang gơñu leng rơbưi hăng pĭt hĭ yơh.</verse>
        <verse number="6">Samơ̆ ƀơi tơ̆ng krah mlam hmâo asăp ur laĭ: ‘Adi dih, han tao rai yơh! Nao čơkă ñu bĕ!’ </verse>
        <verse number="7">Tui anŭn abih bang ƀing dra hmŭm mơdưh tơgŭ laih anŭn prăp rơmet apui kơđen gơñu. </verse>
        <verse number="8">Ƀing mlŭk laĭ kơ ƀing kơhnâo: ‘Rơkâo ƀing gih pha ƀiă ia jâu kơ gơmơi đa, yua kơ apui kơđen gơmơi giăm či djai yơh.’ </verse>
        <verse number="9">Samơ̆ ƀing kơhnâo laĭ glaĭ: ‘Ƀu dưi ôh, hwĭ kơ ƀu djŏp kơ ƀing gơmơi wơ̆t kơ ƀing gih mơ̆n; hiam hloh nao bĕ pơ ƀing sĭ ia jâu laih anŭn blơi mă kơ gih pô.’ </verse>
        <verse number="10">Samơ̆ tơdang gơñu nao blơi, han tao truh yơh. Laih anŭn hơdôm ƀing hmâo prăp pre laih, mŭt hơbĭt hăng ñu kơ tơlơi ƀơ̆ng huă dŏ rơkơi bơnai; laih anŭn arăng krư̆ hĭ bah amăng.</verse>
        <verse number="11">Tơdơi ƀiă kơ anŭn ƀing dra hmŭm ăt truh mơ̆n laih anŭn laĭ: ‘Ơ khua, Ơ khua, pŏk brơi bah amăng kơ gơmơi đa.’ </verse>
        <verse number="12">Samơ̆ pô anŭn laĭ glaĭ: ‘Sĭt biă mă kâo laĭ kơ ƀing gih, kâo ƀu thâo krăn ƀing gih ôh.’</verse>
        <verse number="13">Tui anŭn, dŏ mơdưh bĕ, yua kơ ƀing gih ƀu thâo ôh hrơi, kŏn thâo mông lơi.”</verse>
        <verse number="14"> “Dêh čar pơtao plei hiam jing kar hăng sa čô mơnuih či đuaĭ hyu pơ čar ataih, iâu ƀing ding kơna ñu hăng jao brơi kong ngăn ñu kơ ƀing gơ̆. </verse>
        <verse number="15">Kơ pô anai ñu brơi rơma tơlăng, kơ pô anŭn dua tơlăng, laih anŭn kơ pô pơkŏn sa tơlăng. Ñu brơi tui hăng tơlơi dưi ngă kơ rĭm čô. Laih anŭn ñu nao yơh. </verse>
        <verse number="16">Pô hmâo mă tŭ laih rơma tơlăng nao sĭ mia mơtam hăng tơlăng anŭn; laih anŭn ñu ƀơ̆ng kơmlai rơma tơlăng dơ̆ng. </verse>
        <verse number="17">Kar kaĭ mơ̆n pô hmâo mă tŭ laih dua tơlăng, ƀơ̆ng kơmlai dua tơlăng dơ̆ng. </verse>
        <verse number="18">Samơ̆ pô hmâo mă tŭ laih sa tơlăng nao klơi lŏn hăng dơr pơdŏp hĭ prăk khua ñu.</verse>
        <verse number="19">Sui hrơi mơ̆ng anŭn, khua kơ ƀing ding kơna anŭn wơ̆t glaĭ hăng yap hră prăk hăng ƀing gơñu. </verse>
        <verse number="20">Pô mă tŭ rơma tơlăng rai ba rơma tơlăng pơkŏn dơ̆ng hăng laĭ: ‘Ơ Khua, ih jao laih kơ kâo rơma tơlăng. Anai nê, kâo hmâo kơmlai rơma tơlăng pơkŏn dơ̆ng.’ </verse>
        <verse number="21">Khua ñu laĭ hăng ñu: ‘Hiam biă mă yơh, Ơ ding kơna tơpă hiam hăng tŏng ten ah. Ih tŏng ten laih amăng bruă anĕt, kâo či brơi ih wai lăng lu. Mŭt bĕ tŭ hrŏm hơbĭt tơlơi hơ̆k mơak hăng khua ih.’ </verse>
        <verse number="22">Kar kaĭ mơ̆n pô mă tŭ dua tơlăng rai hăng laĭ: ‘Ơ Khua ih jao laih kơ kâo dua tơlăng. Anai nê, kâo hmâo kơmlai dua tơlăng pơkŏn dơ̆ng.’ </verse>
        <verse number="23">Khua ñu laĭ kơ ñu: ‘Hiam biă mă yơh, Ơ ding kơna tơpă hiam hăng tŏng ten ah. Ih tŏng ten laih amăng bruă anĕt, kâo či brơi ih wai lăng lu. Mŭt bĕ tŭ hrŏm hơbĭt tơlơi hơ̆k mơak hăng khua ih.’ </verse>
        <verse number="24">Tơdơi kơ anŭn pô hmâo mă tŭ laih sa tơlăng rai hăng laĭ: ‘Ơ Khua, kâo thâo kơ ih jing sa čô mơnuih khăng khĭp. Ih hơpuă amăng anih ih ƀu tơjŭ, laih anŭn duñ pơƀŭt amăng anih ih ƀu sai ôh. </verse>
        <verse number="25">Tui anŭn yơh kâo hwĭ, laih anŭn kâo pơdŏp hĭ tơlăng ih amăng lŏn. Hĕ anai, mă bĕ gơnam ih pô.’ </verse>
        <verse number="26">Samơ̆ khua ñu laĭ glaĭ: ‘Ơ ding kơna sat ƀai laih anŭn alah! Ih thâo laih kâo hơpuă amăng anih kâo ƀu tơjŭ, laih anŭn duñ pơƀŭt amăng anih kâo ƀu sai ôh. </verse>
        <verse number="27">Tui anŭn, djơ̆ biă mă ih khŏm jao prăk kâo kơ ƀing sĭ mia prăk, laih anŭn ƀơi hrơi kâo wơ̆t glaĭ kâo dưi mă glaĭ prăk kâo wơ̆t hăng kơmlai ñu mơ̆n. </verse>
        <verse number="28">Hnŭn yơh, mă hĭ bĕ prăk ñu hăng brơi kơ pô hmâo pluh tơlăng. </verse>
        <verse number="29">Yua kơ arăng či thim brơi kơ hlơi pô hmâo laih, laih anŭn ñu či hmâo rơbeh blai; samơ̆ kơ hlơi pô ƀu hmâo ôh, arăng či mă hĭ wơ̆t mơnơ̆ng ñu hmâo laih mơ̆n. </verse>
        <verse number="30">Bơ kơ ding kơna ƀu tŭ yua anai, glŏm hĭ bĕ ñu amăng anih kơnăm mơmŏt pơ gah rơngiao; ƀơi anŭn či hmâo tơlơi čŏk hia hăng tơlơi kĕ tơgơi.’”</verse>
        <verse number="31">“Tơ Ană Mơnuih rai amăng tơlơi guh kơang Ñu hrŏm hơbĭt hăng abih bang ƀing ling jang, hlăk anŭn ñu či dŏ ber ƀơi gre pơtao ang yang Ñu. </verse>
        <verse number="32">Abih bang djuai mơnuih či pơƀŭt glaĭ ƀơi anăp Ñu, laih anŭn Ñu či pơkah hĭ gơñu jing dua phung kar hăng pô wai triu pơkah hĭ triu mơ̆ng bơbe. </verse>
        <verse number="33">Laih anŭn Ñu či pioh triu gah hơnuă Ñu, laih anŭn bơbe gah iao. </verse>
        <verse number="34">Hlăk anŭn Pơtao či laĭ kơ ƀing gah hơnuă ñu: ‘Rai bĕ, Ơ ƀing mơnuih Ama Kâo hmâo hơơč mơyun laih, mă tŭ bĕ dêh čar pơtao Ñu hmâo prăp pre brơi laih kơ ƀing gih mơ̆ng phŭn pơjing lŏn tơnah. </verse>
        <verse number="35">Yua kơ hlăk Kâo rơpa ƀing gih brơi Kâo mơnơ̆ng ƀơ̆ng huă; Kâo mơhao ƀing gih brơi Kâo ia mơñum; Kâo jing mơnuih tuai ƀing gih hmâo tŭ jum Kâo; </verse>
        <verse number="36">Kâo dŏ mơhlŭn ƀing gih brơi Kâo sum ao čŭt; Kâo duăm ruă ƀing gih rai čuă wai laih Kâo. Arăng krư̆ kâo, ƀing gih rai čuă ngui kâo.’ </verse>
        <verse number="37">Hlăk anŭn ƀing mơnuih tơpă či laĭ glaĭ kơ Ñu: ‘Ơ Khua Yang, hơbin pă gơmơi hmâo ƀuh Ih rơpa laih anŭn brơi kơ Ih mơnơ̆ng ƀơ̆ng huă, ƀôdah Ih mơhao laih anŭn brơi kơ Ih ia mơñum? </verse>
        <verse number="38">Laih anŭn hơbin pă gơmơi hmâo ƀuh Ih jing tuai laih anŭn tŭ jum Ih, ƀôdah Ih dŏ mơhlŭn laih anŭn brơi sum ao kơ Ih buh? </verse>
        <verse number="39">Laih anŭn hơbin pă gơmơi hmâo ƀuh Ih duăm ruă ƀôdah arăng krư̆ laih anŭn nao čuă ngui Ih?’ </verse>
        <verse number="40">Laih anŭn Pơtao či laĭ glaĭ kơ ƀing gơñu: ‘Sĭt biă mă Kâo laĭ kơ ƀing gih, tơ ƀing gih ngă tơlơi anŭn kơ sa čô amăng ƀing adơi ayŏng Kâo anĕt aneo anai jing tơlơi ƀing gih hmâo ngă laih tơlơi anŭn kơ Kâo.’</verse>
        <verse number="41">Hlăk anŭn Ñu či laĭ kơ ƀing dŏ gah iao Ñu: ‘Ơ ƀing hơtơ̆m pah laih đuaĭ bĕ mơ̆ng Kâo, nao mŭt amăng apui ƀơ̆ng hlŏng lar pơkra brơi laih kơ yang sat laih anŭn kơ ƀing ling jang sat ñu. </verse>
        <verse number="42">Yua kơ Kâo rơpa ƀing gih ƀu brơi ôh mơnơ̆ng ƀơ̆ng huă; Kâo mơhao ƀing gih ƀu brơi ôh ia mơñum; </verse>
        <verse number="43">Kâo jing tuai ƀing gih ƀu tŭ jum Kâo ôh; Kâo dŏ mơhlŭn ƀing gih ƀu brơi sum ao kơ Kâo buh ôh; Kâo duăm ruă laih anŭn arăng krư̆ Kâo ƀing gih ƀu nao čuă ngui Kâo ôh.’ </verse>
        <verse number="44">Hlăk anŭn ƀing anai či laĭ glaĭ kơ Ñu: ‘Ơ Khua Yang, hơbin pă gơmơi ƀuh Ih rơpa, mơhao, jing tuai, dŏ mơhlŭn, duăm ruă, ƀôdah arăng krư̆ laih anŭn gơmơi ƀu djru Ih ôh?’ </verse>
        <verse number="45">Ñu či laĭ glaĭ kơ ƀing anŭn: ‘Sĭt biă mă Kâo laĭ kơ ƀing gih, tơdah ƀing gih ƀu ngă ôh tơlơi anŭn kơ sa čô amăng ƀing anĕt aneo anai, jing kar hăng ƀing gih ƀu hmâo ngă kơ Kâo ôh.’ </verse>
        <verse number="46">Giơ̆ng anŭn ƀing anŭn či mŭt nao amăng tơlơi pơkơhmal hlŏng lar, samơ̆ ƀing tơpă či mŭt nao kơ tơlơi hơdip hlŏng lar.”</verse>
      </chapter>
      <chapter number="26">
        <verse number="1">Tơ Yêsu pơhiăp giơ̆ng hơdôm tơlơi anŭn, Ñu laĭ kơ ƀing ding kơna Ñu, </verse>
        <verse number="2">“Ƀing gih thâo laih dŏ dua hrơi dơ̆ng či truh phĕt Tơlơi Găn. Laih anŭn arăng či jao Ană Mơnuih brơi arăng pơ̆ng hĭ Ñu ƀơi kơyâo bơrơkal.”</verse>
        <verse number="3">Hlăk anŭn ƀing khua ngă yang prŏng hăng ƀing kŏng tha amăng ƀing ană plei pla pơƀŭt glaĭ amăng sang khua ngă yang prŏng hloh Kaip. </verse>
        <verse number="4">Gơñu črŏng sai mă Yêsu hăng tơlơi hơgơ̆m kiăng pơdjai hĭ Gơ̆. </verse>
        <verse number="5">Samơ̆ gơñu laĭ: “Ƀu dưi ôh ngă tơlơi anŭn tơdang phĕt Tơlơi Găn, hwĭ kơ hmâo tơlơi pơrŭng amăng tơ̆ng krah ană plei.”</verse>
        <verse number="6">Hlăk Yêsu dŏ pơ plei Bêthani amăng sang Simôn pô djơ̆ phŭng, </verse>
        <verse number="7">tơdang Ñu dŏ ƀơ̆ng huă hmâo sa čô đah kơmơi djă sa boh get boh pơtâo bă ia klôñ yom biă mă nao pơ Ñu hăng tuh ia klôñ anŭn ƀơi akŏ Ñu. </verse>
        <verse number="8">Samơ̆ tơ ƀing ding kơna ƀuh tơlơi anŭn, gơñu hil biă mă hăng laĭ: “Yua hơgĕt pơrơngiă hĭ đôč đač kar hăng anŭn? </verse>
        <verse number="9">Yua kơ ia klôñ anai arăng dưi sĭ hăng nua pơmă biă mă, laih anŭn ba prăk anŭn djru kơ ƀing ƀun rin.”</verse>
        <verse number="10">Samơ̆ Yêsu thâo tơlơi anŭn, tui anŭn Ñu laĭ kơ gơñu: “Yua hơgĕt ƀing gih ngă pơgleh kơ đah kơmơi anai? Gơ̆ hmâo ngă laih sa bruă hiam kơ Kâo. </verse>
        <verse number="11">Yua kơ ƀing gih hmâo nanao ƀing ƀun rin hrŏm hơbĭt hăng ƀing gih, samơ̆ Kâo ƀu dŏ hrŏm hơbĭt ƀing gih nanao ôh. </verse>
        <verse number="12">Tơlơi gơ̆ tuh ia klôñ anai ƀơi drơi jan Kâo jing tơlơi gơ̆ hmâo pơkra pre kơ tơlơi dơr Kâo. </verse>
        <verse number="13">Sĭt biă mă Kâo laĭ kơ ƀing gih, tar ƀar lŏn tơnah, pơpă anih arăng pơtô Tơlơi Phrâo Hiam anai, arăng či ră ruai kơ bruă đah kơmơi anai hmâo ngă laih kiăng hơdơr kơ ñu.”</verse>
        <verse number="14">Hlăk anŭn sa čô amăng pluh dua čô, anăn ñu Yudas Iskariôt, nao pơ ƀing khua ngă yang prŏng </verse>
        <verse number="15">laih anŭn laĭ: “Hơgĕt mơnơ̆ng ƀing gih či brơi kơ kâo tơdah kâo jao Yêsu kơ ƀing gih?” Ƀing anŭn brơi kơ ñu klâo pluh kak prăk. </verse>
        <verse number="16">Dơ̆ng mơ̆ng mông anŭn ñu hơduah hrơi gal kiăng jao Yêsu kơ gơñu.</verse>
        <verse number="17">Hrơi tal sa amăng hrơi phĕt Ƀañ Tơpŭng Ƀu Hmâo Tơpơi ƀing ding kơna nao pơ Yêsu hăng laĭ: “Pơpă anih Ih kiăng gơmơi prăp rơmet kơ Ih ƀơ̆ng phĕt Tơlơi Găn?”</verse>
        <verse number="18">Ñu laĭ: “Nao bĕ pơ sa čô mơnuih amăng plei prŏng laih anŭn laĭ kơ ñu: ‘Nai laĭ, mông Kâo giăm truh yơh. Kâo či pơhơdơr phĕt Tơlơi Găn amăng sang ih hrŏm hơbĭt hăng ƀing ding kơna kâo.’”</verse>
        <verse number="19">Ƀing ding kơna ngă tui kar hăng Yêsu hmâo pơtă laih kơ gơñu, laih anŭn gơñu prăp rơmet phĕt Tơlơi Găn.</verse>
        <verse number="20">Tơ adai mơmŏt laih, Ñu dŏ ƀơ̆ng huă hrŏm hơbĭt hăng ƀing pluh dua čô ding kơna. </verse>
        <verse number="21">Tơdang gơñu dŏ ƀơ̆ng huă Ñu laĭ: “Sĭt biă mă Kâo laĭ kơ ƀing gih, sa čô amăng ƀing gih či pơblư̆ lui Kâo.”</verse>
        <verse number="22">Ƀing gơñu rơngot biă mă, laih anŭn rĭm čô tŏ tui čơdơ̆ng tơña Yêsu tui anai: “Ơ Khua Yang, djơ̆ mơ̆ kâo?”</verse>
        <verse number="23">Yêsu laĭ glaĭ: “Hlơi pô añrŭ ƀañ tơpŭng amăng jam hrŏm hơbĭt hăng Kâo pô anŭn yơh pơblư̆ Kâo. </verse>
        <verse number="24">Ană Mơnuih či djai tui hăng Hră Ơi Adai pơhiăp hmâo čih laih kơ Ñu, samơ̆ răm ƀăm yơh kơ pô pơblư̆ lui Ană Mơnuih! Hiam hloh arăng ƀu tơkeng kơ ñu ôh.”</verse>
        <verse number="25">Yudas, pô pơblư̆ lui Ñu, laĭ: “Ơ Nai, djơ̆ mơ̆ kâo?” Yêsu laĭ kơ ñu: “Ih pô hmâo laĭ laih tơlơi anŭn.”</verse>
        <verse number="26">Tơdang gơñu dŏ ƀơ̆ng huă, Yêsu mă ƀañ tơpŭng, iâu laĭ bơni hơơč, wơ̆k ƀañ tơpŭng hăng pơpha kơ ƀing ding kơna, hăng laĭ: “Mă ƀơ̆ng bĕ; anai jing drơi jan Kâo.” </verse>
        <verse number="27">Laih anŭn Ñu mă kơčok, giơ̆ng iâu laĭ bơni hơơč, Ñu brơi kơčok kơ ƀing gơñu hăng laĭ: “Abih bang ƀing gih mơñum bĕ; </verse>
        <verse number="28">yua kơ anai jing drah Kâo, drah kơnol pơgop hmâo tuh brơi laih kiăng kơ lu mơnuih dưi hmâo tơlơi pap brơi tơlơi soh. </verse>
        <verse number="29">Kâo laĭ kơ ƀing gih, Kâo ƀu či mơñum tơpai boh kơƀâu anai dơ̆ng tah, tơl hrơi Kâo či mơñum tơpai phrâo hrŏm hơbĭt hăng ƀing gih amăng dêh čar pơtao Ama Kâo.”</verse>
        <verse number="30">Giơ̆ng gơñu adoh, tơlơi adoh bơni hơơč, gơñu tơbiă nao pơ Čư̆ Ôliwơ.</verse>
        <verse number="31">Hlăk anŭn Yêsu laĭ kơ gơñu: “Mlam anai abih bang ƀing gih či lui raih Kâo. Yua kơ Hră Ơi Adai Pơhiăp hmâo čih laih tui anai:
‘Kâo či taih pô wai triu,
Laih anŭn khul triu či čơlah bru bra.’</verse>
        <verse number="32">Samơ̆ giơ̆ng Kâo hơdip glaĭ, Kâo či nao hlâo kơ ƀing gih pơ kwar Galilê”.</verse>
        <verse number="33">Pêtrôs pơhiăp hăng Ñu: “Wơ̆t dah abih bang či čơlah hĭ yua kơ Ih, kâo ƀu či čơlah lui Ih ôh.”</verse>
        <verse number="34">Yêsu laĭ kơ ñu: “Sĭt biă mă Kâo laĭ kơ ih, mlam anai yơh hlâo kơ mơnŭ tơdjô̆ ih či hơngah kơ Kâo klâo wơ̆t.”</verse>
        <verse number="35">Pêtrôs laĭ kơ Ñu: “Wơ̆t dah kâo khŏm djai hrŏm hơbĭt hăng Ih tŭ mơ̆n, kâo ƀu či hơngah kơ Ih ôh.” Laih anŭn abih bang ƀing ding kơna laĭ kar hăng tui anŭn mơ̆n.</verse>
        <verse number="36">Tơdơi kơ anŭn, Yêsu nao hrŏm hơbĭt hăng ƀing ding kơna pơ sa boh anih arăng pơanăn Gêtsêmanê. Yêsu laĭ kơ gơñu: “Dŏ ber bĕ ƀơi anai tơdang Kâo nao iâu laĭ pơ adih.” </verse>
        <verse number="37">Ñu jak ba Pêtrôs hăng dua čô ană đah rơkơi Sêbêdê nao hrŏm hơbĭt hăng Ñu. Ñu čơdơ̆ng rơngot ruă pran hăng rŭng răng. </verse>
        <verse number="38">Yêsu laĭ kơ gơñu: “Bơngăt jua Kâo rơngot ruă biă mă tơl giăm djai; dŏ bĕ pơ anai laih anŭn krŏng hrŏm hơbĭt hăng Kâo.”</verse>
        <verse number="39">Yêsu nao ataih ƀiă, bon kŭp ƀô̆ ƀơi lŏn, laih anŭn iâu laĭ: “Ơ Ama Kâo! Tơdah dưi, mă pơđuaĭ hĭ bĕ kơčok anai mơ̆ng Kâo; ƀu djơ̆ tui hăng Kâo kiăng ôh, samơ̆ tui hăng Ih kiăng.”</verse>
        <verse number="40">Tơdơi kơ anŭn Ñu wơ̆t glaĭ pơ ƀing ding kơna laih anŭn ƀuh gơñu dŏ pĭt. Ñu laĭ kơ Pêtrôs: “Ƀing gih ƀu dưi ôh hă dŏ krŏng hrŏm hơbĭt hăng Kâo sa mông? </verse>
        <verse number="41">Dŏ krŏng laih anŭn iâu laĭ bĕ, kiăng kơ ƀing gih ƀu lĕ ôh amăng tơlơi plư. Bơngăt jua kiăng biă mă, samơ̆ asar đeh tơdu”.</verse>
        <verse number="42">Ñu nao tal dua dơ̆ng laih anŭn iâu laĭ: “Ơ Ama Kâo! Tơdah kơčok anai ƀu dưi pơđuaĭ hĭ mơ̆ng Kâo ôh, khŏm Kâo mơñum, brơi tơlơi anŭn truh tui hăng Ih kiăng.” </verse>
        <verse number="43">Yêsu wơ̆t glaĭ dơ̆ng hăng ƀuh ƀing ding kơna ăt dŏ pĭt, yua kơ mơta gơñu ƀu anăm blang ôh.</verse>
        <verse number="44">Tui anŭn, Ñu đuaĭ mơ̆ng ƀing gơñu dơ̆ng hăng nao iâu laĭ tal klâo, ăt rơkâo kar hăng boh pơhiăp hlâo anŭn mơ̆n. </verse>
        <verse number="45">Giơ̆ng anŭn Ñu wơ̆t glaĭ pơ ƀing ding kơna hăng laĭ kơ gơñu: “Ƀing gih ăt dŏ pĭt hăng dŏ pơdơi hă? Adih dih, mông truh yơh, arăng či jao lui Ană Mơnuih amăng tơngan ƀing soh. </verse>
        <verse number="46">Tơgŭ bĕ, brơi ƀing ta nao! Lăng adih, pô pơblư̆ lui Kâo truh laih yơh.”</verse>
        <verse number="47">Tơdang Ñu dŏ pơhiăp, Yudas, sa čô amăng ƀing pluh dua čô, rai hrŏm hơbĭt hăng ƀing mơnuih lu djă đao gưm laih anŭn gai mơ̆ng ƀing khua ngă yang prŏng hăng ƀing kŏng tha amăng ƀing ană plei pơkiaŏ rai. </verse>
        <verse number="48">Pô pơblư̆ brơi laih gru kơnăl kơ ƀing anŭn, laĭ: “Hlơi pô kâo čŭm, Ñu yơh anŭn, mă čaŏ Ñu.”</verse>
        <verse number="49">Yudas nao pơ Yêsu mơtam hăng laĭ: “Kơkuh kơ Ih, Ơ Nai!” Laih anŭn čŭm Yêsu.</verse>
        <verse number="50">Yêsu laĭ kơ ñu: “Ơ gơyut, ngă bĕ hơgĕt tơlơi kơñăm ih rai pơ anai kiăng ngă!” Tui anŭn, gơñu rai jĕ, mă Yêsu laih anŭn čaŏ hĭ Ñu. </verse>
        <verse number="51">Laih anŭn anai nê, sa čô amăng ƀing dŏ hrŏm hơbĭt hăng Yêsu suă đao, koh hlŭn khua ngă yang prŏng hloh djơ̆ ƀơi tơngia ñu tơĭ hĭ.</verse>
        <verse number="52">Yêsu laĭ kơ ñu: “Jek glaĭ bĕ đao ih amăng hrŭm; yua kơ hlơi pô yua đao ñu či djai răm hăng đao mơ̆n. </verse>
        <verse number="53">Ih pơmĭn Kâo ƀu dưi ôh hă rơkâo kơ Ama, laih anŭn Ñu či pơkiaŏ rai mơtam kơ Kâo rơbeh kơ pluh dua phung tơhan ling jang? </verse>
        <verse number="54">Samơ̆ tơdah tui anŭn, hyư̆m dưi pơsĭt Hră Ơi Adai pơhiăp hmâo čih laih kơ tơlơi anai?”</verse>
        <verse number="55">Hlăk anŭn Yêsu laĭ kơ ƀing lu: “Yua hơgĕt ƀing gih djă đao laih anŭn gai kiăng mă Kâo kar hăng mă sa čô mơnuih klĕ? Rĭm hrơi Kâo dŏ pơtô amăng sang kơkuh pơpŭ samơ̆ ƀing gih ƀu mă čaŏ Kâo ôh. </verse>
        <verse number="56">Samơ̆ abih bang tơlơi anai hmâo truh kiăng pơsĭt tơlơi ƀing pô laĭ lui hlâo hmâo čih laih.” Hlăk anŭn abih bang ƀing ding kơna lui Ñu laih anŭn đuaĭ kơdŏp.</verse>
        <verse number="57">Ƀing mă laih Yêsu ba Ñu nao pơ sang khua ngă yang prŏng hloh Kaip. Pơ anŭn ƀing nai pơtô tơlơi juăt hăng ƀing kŏng tha hmâo pơtŭm glaĭ laih. </verse>
        <verse number="58">Pêtrôs đuaĭ tui Yêsu mơ̆ng ataih ataih, truh pơ wăl sang khua ngă yang prŏng hloh. Ñu mŭt dŏ ber hrŏm hơbĭt hăng ƀing tơhan gak wai kiăng lăng hơgĕt tơlơi či truh. </verse>
        <verse number="59">Hlăk anŭn ƀing khua ngă yang prŏng hăng abih bang ƀing khua phat kơđi hơduah tơlơi gơ̆ng jơlan ƀlor pơkơdơ̆ng glaĭ hăng Yêsu kiăng dưi pơdjai hĭ Ñu. </verse>
        <verse number="60">Samơ̆ gơñu ƀu ƀuh hơgĕt gĕt ôh, wơ̆t dah hmâo lu mơnuih rai ngă gơ̆ng jơlan ƀlor. Đŭt tơdơi hmâo dua čô rai, </verse>
        <verse number="61">hăng laĭ: “Pô anai hmâo laĭ: ‘Kâo dưi pơrai hĭ sang kơkuh pơpŭ Ơi Adai hăng pơdơ̆ng glaĭ ñu dơ̆ng amăng klâo hrơi.’”</verse>
        <verse number="62">Khua ngă yang prŏng hloh tơgŭ hăng laĭ: “Ih ƀu hmâo laĭ glaĭ ôh hă kơ tơlơi ƀing anŭn gơ̆ng jơlan pơkơdơ̆ng glaĭ hăng Ih?” </verse>
        <verse number="63">Samơ̆ Yêsu kơnơ̆ng dŏ rơiăt. Khua ngă yang prŏng hloh laĭ kơ Ñu: “Kâo pơđar kơ ih hăng anăn Ơi Adai hơdip, brơi Ih ƀuăn rơ̆ng, laĭ brơi ƀing gơmơi thâo djơ̆ mơ̆ Ih jing Yang Krist, Ană Ơi Adai?”</verse>
        <verse number="64">Yêsu laĭ kơ ñu: “Ih pô hmâo laĭ laih tơlơi anŭn. Samơ̆ Kâo laĭ kơ ih, sa hrơi tơdơi ƀing ih či ƀuh Ană Mơnuih dŏ ber gah hơnuă Pô Dưi Kơtang hăng trŭn rai ƀơi hiăng adai.”</verse>
        <verse number="65">Hlăk anŭn khua ngă yang prŏng hloh hek ao ñu hăng laĭ: “Ñu hmâo pơhiăp pơgao hăng Ơi Adai. Hơgĕt ƀing ta kiăng hmâo ƀing mơnuih ngă gơ̆ng jơlan dơ̆ng? Ƀing gih hmư̆ laih tơlơi Ñu pơhiăp pơgao. </verse>
        <verse number="66">Hyư̆m ƀing gih pơmĭn?” Ƀing anŭn laĭ glaĭ: “Ñu lăp kơ djai yơh.”</verse>
        <verse number="67">Giơ̆ng anŭn gơñu kơčuh ia bah ƀơi ƀô̆ Yêsu hăng taih Ñu; hmâo đơđa pah meng Ñu, </verse>
        <verse number="68">hăng laĭ: “Ơ Yang Krist, laĭ lui hlâo brơi kơ gơmơi bĕ, hlơi pô hmâo taih Ih laih?”</verse>
        <verse number="69">Hlăk anŭn tơdang Pêtrôs dŏ ber pơ gah rơngiao wăl sang. Sa čô ding kơna đah kơmơi nao pơ ñu hăng laĭ: “Ih ăt jing mơnuih dŏ hrŏm hơbĭt hăng Yêsu, mơnuih Galilê mơ̆n.”</verse>
        <verse number="70">Samơ̆ Pêtrôs hơngah mơtam ƀơi anăp abih bang gơñu, laĭ: “Kâo ƀu thâo ôh hơgĕt tơlơi ih laĭ anŭn.” </verse>
        <verse number="71">Tơdang ñu nao pơ amăng jang, sa čô ding kơna đah kơmơi pơkŏn ƀuh ñu, laĭ hăng ƀing mơnuih dŏ giăm ƀơi anŭn: “Pô anai hmâo dŏ hrŏm hơbĭt hăng Yêsu, mơnuih plei Nasaret.”</verse>
        <verse number="72">Samơ̆ ñu hơngah dơ̆ng hăng ƀuăn rơ̆ng, laĭ: “Kâo ƀu thâo krăn ôh pô anŭn.”</verse>
        <verse number="73">Tơdơi kơ anŭn ƀiă ƀing dŏ giăm pơ anŭn rai laĭ kơ Pêtrôs: “Sĭt biă mă ih ăt jing sa čô amăng ƀing anŭn mơ̆n, yua kơ săp ih pơhiăp bơrơđah hlơi ih jing.”</verse>
        <verse number="74">Giơ̆ng anŭn ñu čơdơ̆ng hơtơ̆m pah ñu pô hăng tơlơi ƀuăn rơ̆ng: “Kâo ƀu thâo krăn pô anŭn ôh.” Hlăk anŭn mơtam mơnŭ tơdjô̆.</verse>
        <verse number="75">Tui anŭn Pêtrôs hơdơr glaĭ boh pơhiăp Yêsu hmâo laĭ laih: “Hlâo kơ mơnŭ tơdjô̆ ih či hơngah kơ Kâo klâo wơ̆t.” Laih anŭn ñu tơbiă pơ gah rơngiao hia rơngot biă mă.</verse>
      </chapter>
      <chapter number="27">
        <verse number="1">Truh ưm mơguah abih bang ƀing khua ngă yang prŏng hăng ƀing kŏng tha amăng plei pla črŏng sai ngă kơ Yêsu kiăng pơdjai Ñu. </verse>
        <verse number="2">Gơñu čaŏ hĭ Yêsu, hăng ba Ñu nao pơ Pilat khua čar.</verse>
        <verse number="3">Tơ Yudas jing pô pơblư̆ lui Yêsu ƀuh arăng klă kơđi kơ Yêsu, Yudas hơƀlŏk kơ tơlơi soh laih anŭn ba glaĭ hĭ klâo pluh kak prăk anŭn kơ ƀing khua ngă yang prŏng hăng ƀing kŏng tha, hăng laĭ, </verse>
        <verse number="4">“Kâo hmâo ngă soh yua kơ jao brơi kơ ƀing gih drah Pô hơčih.” Ƀing anŭn laĭ: “Hơgĕt tơlơi anŭn djơ̆ kơ gơmơi? Anŭn jing bruă ih.”</verse>
        <verse number="5">Ñu glŏm hĭ prăk anŭn amăng sang kơkuh pơpŭ, laih anŭn ñu tơbiă nao hăng rot tơkuai ñu pô.</verse>
        <verse number="6">Samơ̆ ƀing khua ngă yang prŏng mă prăk anŭn hăng laĭ: “Ƀu phiăn ôh pioh prăk anai amăng hip pioh prăk sang kơkuh pơpŭ, yua kơ anai jing prăk nua drah.” </verse>
        <verse number="7">Tui anŭn gơñu črŏng sai, yua prăk anŭn blơi hmua pô bruă man lŏn, kiăng pioh dơr ƀing djuai tuai. </verse>
        <verse number="8">Yua kơ anŭn arăng pơanăn hmua anŭn jing “Hmua Drah” truh pơ ră anai.</verse>
        <verse number="9">Tui anŭn pơsĭt laih tơlơi pô laĭ lui hlâo Yêrêmi laĭ: “Gơñu mă klâo pluh kak prăk anŭn, jing nua ƀing ană Israel hmâo pơkă brơi laih kơ Ñu, </verse>
        <verse number="10">laih anŭn gơñu yua prăk anŭn blơi hmua pô bruă man lŏn, tui hăng Khua Yang hmâo pơtă brơi kâo.”</verse>
        <verse number="11">Yêsu dŏ gah anăp khua čar; laih anŭn khua čar tơña Ñu: “Djơ̆ mơ̆ Ih jing pơtao ană Yuđa?” Yêsu laĭ glaĭ: “Djơ̆ tui hăng ih laĭ laih.” </verse>
        <verse number="12">Samơ̆ tơ ƀing khua ngă yang prŏng hăng ƀing kŏng tha phong pơčŭt kơ Ñu, Ñu ƀu laĭ glaĭ ôh.</verse>
        <verse number="13">Tui anŭn, Pilat laĭ kơ Ñu: “Ih ƀu hmư̆ ôh hă gơñu phong pơčŭt lu tơlơi pơkơdơ̆ng hăng Ih?”</verse>
        <verse number="14">Samơ̆ Yêsu ƀu laĭ glaĭ ôh, wơ̆t dah kơnơ̆ng sa boh pơhiăp đôč. Yua kơ anŭn khua čar hling hlang biă mă.</verse>
        <verse number="15">Rĭm phĕt Tơlơi Găn khua čar hmâo tơlơi phiăn phư sa čô mơnă tui hăng ƀing ană plei rơkâo. </verse>
        <verse number="16">Hlăk anŭn hmâo sa čô mơnă anăn ñu Yêsu Barabas, hing ang sat biă mă. </verse>
        <verse number="17">Tui anŭn tơdang ƀing mơnuih lu pơtŭm glaĭ, Pilat tơña ƀing gơñu: “Hlơi pô ƀing gih kiăng kâo phư brơi, Yêsu Barabas ƀôdah Yêsu arăng iâu Krist?” </verse>
        <verse number="18">Yua kơ ñu thâo arăng jao Yêsu kơ ñu yua kơ tơlơi gơñu moañ.</verse>
        <verse number="19">Tơdang ñu dŏ ƀơi gre phat kơđi, bơnai ñu pơkiaŏ nao arăng laĭ kơ ñu: “Anăm ngă tơlơi hơgĕt ôh kơ mơnuih hiam tơpă anŭn, yua kơ Ñu yơh ră anai amăng tơlơi rơpơi kâo hmâo lu tơlơi rŭng răng.”</verse>
        <verse number="20">Samơ̆ ƀing khua ngă yang prŏng hăng ƀing kŏng tha pơsur ƀing ană plei pla rơkâo pŏk Barabas laih anŭn pơdjai Yêsu. </verse>
        <verse number="21">Khua čar tơña kơ ƀing gơñu dơ̆ng: “Hlơi amăng ƀing dua čô anai ƀing gih kiăng kơ kâo pŏk brơi ƀing gih?” Gơñu laĭ glaĭ: “Barabas.” </verse>
        <verse number="22">Pilat laĭ kơ gơñu: “Tui anŭn hơgĕt kâo či ngă hăng Yêsu arăng iâu Krist?” Abih bang gơñu laĭ: “Pơ̆ng hĭ Ñu ƀơi kơyâo bơrơkal!” </verse>
        <verse number="23">Tui anŭn Pilat tơña: “Yua hơgĕt, hơgĕt tơlơi sat Ñu hmâo ngă?” Samơ̆ abih bang ƀing gơñu ur kơtang hloh dơ̆ng: “Pơ̆ng hĭ Ñu ƀơi kơyâo bơrơkal.”</verse>
        <verse number="24">Tui anŭn Pilat thâo ñu ƀu dưi ngă hơgĕt ôh, samơ̆ hmâo dơnai pơrơông pơrơang jai kơtang hloh dơ̆ng, ñu mă ia laih anŭn rao tơngan ñu ƀơi anăp ƀing mơnuih lu anŭn hăng laĭ: “Kâo ƀu soh hăng drah mơnuih anai ôh! Anai jing bruă ƀing gih ngă!” </verse>
        <verse number="25">Abih bang ƀing ană plei pla laĭ glaĭ: “Brơi drah ñu lĕ ƀơi ƀing gơmơi hăng ƀơi ƀing ană gơmơi!” </verse>
        <verse number="26">Tui anŭn Pilat pŏk Barabas brơi kơ ƀing gơñu, laih anŭn brơi arăng taih Yêsu hăng gai, ñu jao Yêsu brơi arăng pơ̆ng ƀơi kơyâo bơrơkal.</verse>
        <verse number="27">Hlăk anŭn ƀing tơhan khua čar ba Yêsu amăng sang khua čar, laih anŭn abih bang tơpul tơhan gơñu pơƀŭt glaĭ jum dar Ñu. </verse>
        <verse number="28">Gơñu toh hĭ ao Ñu hăng buh brơi Ñu ao phyung mriah. </verse>
        <verse number="29">Giơ̆ng anŭn gơñu mơñam sa boh mŭk pơtao hăng drơi, truă ƀơi akŏ Yêsu, laih anŭn dưm sa ƀĕ trang bô kơ tơlơi gĭt gai ƀơi tơngan hơnuă Ñu. Gơñu tŏ tơŭt ƀơi anăp Yêsu hăng djik djak tui anai: “Kơkuh kơ Ih, Ơ Pơtao ană Yuđa!” </verse>
        <verse number="30">Gơñu kơčuh ia bah ƀơi Ñu, laih anŭn mă gai trang bô anŭn taih jeñ ƀơi akŏ Ñu. </verse>
        <verse number="31">Giơ̆ng gơñu djik djak Yêsu laih, gơñu toh hĭ ao phyung mriah laih anŭn buh glaĭ ao Ñu, giơ̆ng anŭn gơñu ba Yêsu nao pơ anih kiăng pơ̆ng hĭ Ñu ƀơi kơyâo bơrơkal.</verse>
        <verse number="32">Tơdang gơñu rơbat nao, gơñu ƀuh sa čô mơnuih mơ̆ng plei Siren, anăn gơ̆ Simôn. Gơñu pơgŏ gơ̆ glăm kơyâo bơrơkal Yêsu. </verse>
        <verse number="33">Tơ gơñu truh ƀơi anih arăng pơanăn Gôlgôtha (Kiăng pia anih klang akŏ), </verse>
        <verse number="34">gơñu brơi Yêsu mơñum tơpai lŭk hăng ia jrao phĭ; samơ̆ tơ Ñu liah lăng, Ñu hơngah ƀu mơñum ôh.</verse>
        <verse number="35">Laih anŭn tơ gơñu pơ̆ng Yêsu ƀơi kơyâo bơrơkal laih, gơñu mă črăm pơpha sum ao Yêsu. </verse>
        <verse number="36">Giơ̆ng anŭn gơñu dŏ ber gak wai Ñu ƀơi anŭn. </verse>
        <verse number="37">Ƀơi gah ngŏ akŏ Yêsu, gơñu pioh sa pŏk hơnal čih tơlơi phong kơđi pơkơdơ̆ng hăng Ñu tui anai: “ANAI JING YÊSU, PƠTAO ANĂ YUĐA.” </verse>
        <verse number="38">Hlăk anŭn, hmâo dua čô mơnuih klĕ arăng pơ̆ng hrŏm hơbĭt hăng Yêsu, sa čô gah hơnuă, sa čô gah iao.</verse>
        <verse number="39">Ƀing mơnuih găn nao ƀơi anŭn djik djak, tơtah akŏ, </verse>
        <verse number="40">hăng laĭ: “Ŏng yơh jing pô kiăng pơrai sang kơkuh pơpŭ laih anŭn pơdơ̆ng glaĭ ñu dơ̆ng amăng klâo hrơi, pơklaih bĕ ŏng pô! Tơdah ŏng jing Ană Ơi Adai, trŭn bĕ mơ̆ng kơyâo bơrơkal!”</verse>
        <verse number="41">Kar kaĭ mơ̆n wơ̆t ƀing khua ngă yang prŏng hrŏm hơbĭt hăng ƀing nai pơtô tơlơi juăt laih anŭn ƀing kŏng tha djik djak kơ Yêsu laih anŭn laĭ, </verse>
        <verse number="42">“Ñu hmâo pơklaih laih arăng, samơ̆ Ñu ƀu dưi pơklaih ôh Ñu pô. Ñu jing pơtao ană Israel; brơi Ñu trŭn mơ̆ng kơyâo bơrơkal ră anai ƀing ta či đaŏ Ñu yơh. </verse>
        <verse number="43">Ñu đaŏ kơnang kơ Ơi Adai; brơi Ơi Adai pơklaih Ñu ră anai tơdah Ơi Adai khăp kiăng kơ Ñu; yua kơ Ñu laĭ: ‘Kâo jing Ană Ơi Adai!’” </verse>
        <verse number="44">Wơ̆t ƀing klĕ arăng pơ̆ng ƀơi kơyâo bơrơkal hrŏm hơbĭt hăng Ñu ăt toh djraĭ kơ Ñu kar kaĭ mơ̆n.</verse>
        <verse number="45">Mơ̆ng mông tal năm truh pơ mông tal dua rơpăn hmâo tơlơi kơnăm mơmŏt gom abih čar anŭn. </verse>
        <verse number="46">Kơplah wah mông tal dua rơpăn Yêsu iâu kraih kơtang: “Êli! Êli! Lama sabaktani?” Kiăng laĭ: “Ơ Ơi Adai kâo, Ơ Ơi Adai kâo, yua hơgĕt Ih lui hĭ Kâo?” </verse>
        <verse number="47">Hmâo đơđa ƀing mơnuih dŏ jĕ pơ anŭn hmư̆ tơlơi anŭn, gơñu laĭ: “Pô anai iâu Êli.” </verse>
        <verse number="48">Tañ mơtam sa čô amăng ƀing gơñu nao mă pông diăn añrŭ amăng ia tơpai mơsăm, kă ƀơi jŭng gai trang bô, laih anŭn yơr brơi Yêsu mơñum. </verse>
        <verse number="49">Samơ̆ ƀing pơkŏn laĭ: “Tơguan amơĭ! Brơi ƀing ta dŏ krăp lăng thâo dah Êli rai pơklaih Ñu mơ̆n thâo.”</verse>
        <verse number="50">Yêsu ur kraih kơtang sa wơ̆t dơ̆ng laih anŭn tơĭ pran.</verse>
        <verse number="51">Laih anŭn anai nê, khăn păng amăng sang kơkuh pơpŭ tơhek hĭ jing dua mơ̆ng ngŏ truh pơ yŭ; lŏn pơpư̆ pơgơi, lu boh pơtâo čơđang pơčah hĭ; </verse>
        <verse number="52">kar kaĭ mơ̆n lu pơsat čơđang pŏk hĭ, lu drơi jan ƀing rơgoh hiam hmâo djai laih hơdip glaĭ. </verse>
        <verse number="53">Laih anŭn tơbiă mơ̆ng pơsat. Giơ̆ng kơ Yêsu hơdip glaĭ, ƀing rơgoh hiam anŭn mŭt amăng plei rơgoh hiam hăng bơrơđah brơi kơ lu mơnuih.</verse>
        <verse number="54">Tơ khua tơhan hăng ƀing tơhan gak wai Yêsu, ƀuh tơlơi lŏn tơnah pơpư̆ laih anŭn abih bang tơlơi hmâo truh laih, gơñu hwĭ biă mă hăng laĭ: “Sĭt biă mă Mơnuih anai jing Ană Ơi Adai!”</verse>
        <verse number="55">Kar kaĭ mơ̆n pơ anŭn hmâo lu ƀing đah kơmơi dŏ lăng mơ̆ng ataih, ƀing hmâo tui Yêsu mơ̆ng kwar Galilê jing ƀing hmâo mă bruă laih kơ Ñu. </verse>
        <verse number="56">Amăng ƀing anŭn hmâo HʼMari Madala, HʼMari amĭ Yakơ hăng Yôsep, wơ̆t amĭ ƀing ană đah rơkơi Sêbêdê.</verse>
        <verse number="57">Tơ adai klam laih, hmâo sa čô đah rơkơi pơdrŏng rai, anăn ñu Yôsep mơ̆ng plei Arimathê; ñu ăt jing sa čô ding kơna Yêsu mơ̆n. </verse>
        <verse number="58">Ñu nao pơ Pilat hăng rơkâo drơi jan Yêsu. Pilat pơđar kơ arăng brơi drơi jan Yêsu kơ ñu. </verse>
        <verse number="59">Yôsep mă drơi jan, ñu pŏn lom Ñu hăng khăn kơbuă rơgoh, </verse>
        <verse number="60">laih anŭn pơđih Yêsu amăng pơsat phrâo, Yôsep hmâo phă laih pioh kơ ñu pô. Ñu tơglung sa boh pơtâo prŏng kơđơ̆l hĭ bah amăng pơsat, giơ̆ng anŭn ñu glaĭ yơh. </verse>
        <verse number="61">HʼMari Madala hăng HʼMari pơkŏn dŏ ber klă anăp pơsat.</verse>
        <verse number="62">Hrơi tŏ tui, hrơi tơdơi kơ hrơi prăp rơmet phĕt Tơlơi Găn, ƀing khua ngă yang prŏng hăng ƀing Pharisi pơƀŭt glaĭ ƀơi anăp Pilat, </verse>
        <verse number="63">hăng laĭ: “Ơ khua, gơmơi hơdơr tơdang dŏ hơdip mơnuih ƀlor anŭn laĭ tui anai: ‘Kloh klâo hrơi Kâo či hơdip glaĭ dơ̆ng.’ </verse>
        <verse number="64">Tui anŭn rơkâo kơ ih pơđar arăng gak wai pơsat ten en tơl truh hrơi tal klâo, hwĭ kơ ƀing ding kơna Ñu nao klĕ mă drơi jan Ñu laih anŭn nao laĭ pơthâo kơ ƀing ană plei: ‘Ñu hơdip glaĭ laih mơ̆ng ƀing djai.’ Tơlơi ƀlor tơdơi anŭn či jing sat hloh kơ hlâo dơ̆ng.” </verse>
        <verse number="65">Pilat laĭ kơ gơñu: “Ƀing gih hmâo laih ƀing tơhan gak; nao bĕ, laih anŭn gak wai pơsat ten en tui hăng tơlơi ƀing gih thâo.” </verse>
        <verse number="66">Tui anŭn gơñu nao kơđŏm hnal boh pơtâo kơđơ̆l bah amăng pơsat, laih anŭn pioh ƀing tơhan gak wai.</verse>
      </chapter>
      <chapter number="28">
        <verse number="1">Tơdơi kơ hrơi saƀat, hlăk sêng brêng ưm mơguah hrơi tal sa amăng hrơi kơ̆m, HʼMari Madala hăng HʼMari pơkŏn nao čuă lăng pơsat. </verse>
        <verse number="2">Laih anŭn, anai nê blĭp blăp mơtam hmâo tơlơi pơpư̆ lŏn tơnah kơtang, yua kơ hmâo sa čô ling jang Khua Yang trŭn mơ̆ng adai rai tơglung lui hĭ hnal boh pơtâo kơđơ̆l bah amăng pơsat, laih anŭn dŏ ber ƀơi hăng ngŏ boh pơtâo anŭn. </verse>
        <verse number="3">Rup ñu bơngač bang kar hăng kơmlă, ao ñu kŏ kar hăng pler. </verse>
        <verse number="4">Ƀing tơhan hwĭ kơ ñu, tơtư̆ tơl jing hĭ kar hăng mơnuih djai.</verse>
        <verse number="5">Samơ̆ ling jang hiam laĭ kơ ƀing đah kơmơi: “Anăm hwĭ ôh; yua kơ kâo thâo ƀing ih nao sem lăng Yêsu, Pô arăng hmâo pơ̆ng laih ƀơi kơyâo bơrơkal. </verse>
        <verse number="6">Ñu ƀu dŏ pơ anai ôh, yua kơ Ñu hơdip glaĭ laih kar hăng Ñu hmâo laĭ laih. Rai lăng bĕ anih Ñu hmâo đih laih. </verse>
        <verse number="7">Tui anŭn nao tañ bĕ laĭ pơthâo kơ ƀing ding kơna Ñu: ‘Ñu hơdip glaĭ laih mơ̆ng tơlơi djai, laih anŭn anai nê, Ñu nao hlâo kơ ƀing gih pơ kwar Galilê. Pơ anŭn ƀing gih či ƀuh Ñu.’ Anai yơh, tơlơi kâo laĭ brơi kơ ƀing gih.”</verse>
        <verse number="8">Tui anŭn tañ mơtam gơñu đuaĭ mơ̆ng pơsat hăng tơlơi hwĭ wơ̆t hăng tơlơi hơ̆k mơak biă mă, laih anŭn nao laĭ pơthâo kơ ƀing ding kơna Ñu.</verse>
        <verse number="9">Plŭt mơtam Yêsu bưp ƀing đah kơmơi anŭn hăng laĭ: “Kơkuh kơ ƀing gih!” Gơñu nao giăm, kuar tơkai Yêsu laih anŭn bon kơkuh kơ Ñu. </verse>
        <verse number="10">Laih anŭn Yêsu laĭ kơ gơñu: “Anăm hwĭ ôh; nao laĭ pơthâo kơ ƀing adơi ayŏng Kâo, brơi gơñu nao pơ kwar Galilê, pơ anŭn gơñu či ƀuh Kâo.”</verse>
        <verse number="11">Tơdang gơñu nao, hmâo đơđa ƀing tơhan gak wai mŭt amăng plei Yêrusalem pơthâo glaĭ kơ ƀing khua ngă yang prŏng abih tơlơi hmâo truh laih. </verse>
        <verse number="12">Giơ̆ng kơ ƀing khua ngă yang prŏng bơjơnum črŏng sai hrŏm hơbĭt hăng ƀing kŏng tha; gơñu brơi kơ ƀing tơhan sa nua prăk lu biă mă, </verse>
        <verse number="13">hăng pơtă tui anai: “Ƀing gih khŏm laĭ kơ ƀing ană plei pla: ‘Amăng mlam tơdang ƀing gơmơi dŏ pĭt ƀing ding kơna Ñu rai klĕ mă drơi jan Yêsu.’ </verse>
        <verse number="14">Tơdah khua kwar hmư̆ tơlơi anŭn, ƀing gơmơi či alum pơđur ñu, hăng pơgang brơi ƀing gih huaĭ hmâo tơlơi rŭng bơngơ̆t ôh.”</verse>
        <verse number="15">Tui anŭn ƀing tơhan mă prăk anŭn hăng ngă tui kar hăng tơlơi arăng hmâo pơtă laih kơ gơñu; tơlơi anŭn arăng ăt dŏ ruai glaĭ tơ̆ng krah ƀing Yuđa truh pơ hrơi anai.</verse>
        <verse number="16">Pluh sa čô ƀing ding kơna nao pơ kwar Galilê, truh pơ čư̆ Yêsu hmâo pơtă laih kơ ƀing gơñu hlâo. </verse>
        <verse number="17">Tơ gơñu ƀuh Yêsu, gơñu bon kơkuh kơ Ñu, samơ̆ hmâo đơđa mơnuih dŏ đing. </verse>
        <verse number="18">Yêsu nao giăm gơñu hăng laĭ: “Abih bang tơlơi dưi amăng adai laih anŭn ƀơi lŏn tơnah hmâo jao brơi laih kơ Kâo. </verse>
        <verse number="19">Tui anŭn, nao bĕ laih anŭn pơjing abih bang djuai mơnuih jing hĭ ding kơna Kâo, ngă ƀatem kơ ƀing gơñu hăng anăn Ama, Ană, laih anŭn Yang Bơngăt Hiam; </verse>
        <verse number="20">laih anŭn pơhrăm gơñu tui gưt abih bang tơlơi Kâo hmâo pơtă laih kơ ƀing gih. Laih anŭn brơi ƀing gih hơdơr, Kâo dŏ hrŏm hăng ƀing gih nanao tơl đŭt lŏn tơnah.”</verse>
      </chapter>
    </book>
    <book number="41">
      <chapter number="1">
        <verse number="1">Čơdơ̆ng phŭn kơ Tơlơi Phrâo Hiam kơ Yêsu Krist, Ană Ơi Adai. </verse>
        <verse number="2">Kar hăng Êsai pô laĭ lui hlâo hmâo čih laih:
“Anai nê, Kâo pơkiaŏ pô pơala Kâo nao hlâo ƀơi anăp Ih,
Ñu či pơkra jơlan kơ Ih.</verse>
        <verse number="3">Hmâo asăp mơnuih pơhiăp kraih amăng tơdrŏn tač:
Pơkra bĕ jơlan kơ Khua Yang,
Ngă pơtơpă bĕ jơlan Ñu.”</verse>
        <verse number="4">Yôhan hmâo rai laih amăng tơdrŏn tač, ñu pơtô laih anŭn ngă ƀatem kơ tơlơi kơhmal tơlơi soh kiăng hmâo tơlơi Ơi Adai pap brơi tơlơi soh. </verse>
        <verse number="5">Abih bang mơnuih mơ̆ng tring Yuđa hăng abih bang ană plei Yêrusalem leng nao pơ ñu. Gơñu pơhaih tơlơi soh hăng tŭ Yôhan ngă brơi ƀatem kơ gơñu amăng ia krong Yurdan.</verse>
        <verse number="6"> Yôhan buh ao blâu aseh samô, hăng hrăng hơdrăng kơiăng klĭ. Ñu ƀơ̆ng kơtop hăng ia hơni glai. </verse>
        <verse number="7">Ñu pơtô tui anai: “Pô rai tơdơi kơ kâo, jing mơyang hloh kơ kâo, laih anŭn kâo ƀu lăp ôh tơkui kleh hrĕ klĭ juă Ñu. </verse>
        <verse number="8">Kâo ngă ƀatem kơ ƀing gih hăng ia, samơ̆ Ñu či ngă ƀatem kơ ƀing gih hăng Yang Bơngăt Hiam.”</verse>
        <verse number="9">Amăng khul hrơi anŭn, Yêsu rai mơ̆ng plei Nasaret kwar Galilê, laih anŭn Yôhan ngă ƀatem kơ Ñu amăng ia krong Yurdan. </verse>
        <verse number="10">Tơdang Yêsu tơgŭ mơ̆ng ia, Ñu ƀuh khul adai pŏk, laih anŭn Yang Bơngăt Hiam trŭn găm ƀơi Ñu kar hăng sa drơi čĭm bơrơgơ̆m. </verse>
        <verse number="11">Laih anŭn hmâo asăp pơhiăp mơ̆ng adai laĭ: “Ih jing Ană Kâo khăp hơeng, amăng Ih Kâo hmâo tơlơi hơ̆k mơak biă mă.”</verse>
        <verse number="12">Tañ mơtam Yang Bơngăt Hiam pơtrŭt Ñu nao pơ tơdrŏn tač. </verse>
        <verse number="13">Ñu dŏ amăng tơdrŏn tač pă pluh hrơi, laih anŭn tŭ tơlơi satan plư Ñu. Ñu dŏ hrŏm hơbĭt hăng hlô glai; laih anŭn ƀing ling jang Ơi Adai djru Ñu.</verse>
        <verse number="14">Giơ̆ng kơ arăng krư̆ hĭ Yôhan, Yêsu nao pơ kwar Galilê pơtô Tơlơi Phrâo Hiam Ơi Adai. </verse>
        <verse number="15">Ñu laĭ: “Mông truh laih, laih anŭn dêh čar pơtao Ơi Adai hmâo rai giăm yơh. Kơhmal bĕ tơlơi soh laih anŭn đaŏ kơ Tơlơi Phrâo Hiam.”</verse>
        <verse number="16">Tơdang Yêsu rơbat kơtuai hang ia rơsĭ Galilê, Ñu ƀuh Simôn hăng Andrê adơi Simôn. Gơñu dŏ dăng hơñual amăng ia rơsĭ, yua kơ gơñu jing mơnuih trah akan. </verse>
        <verse number="17">Yêsu laĭ kơ gơñu: “Đuaĭ tui Kâo bĕ, laih anŭn Kâo či pơjing ƀing gih mơnuih trah mơnuih.” </verse>
        <verse number="18">Tañ mơtam gơñu lui hĭ hơñual gơñu hăng đuaĭ tui Yêsu.</verse>
        <verse number="19">Tơ Ñu nao ataih ƀiă, Ñu ƀuh Yakơ ană đah rơkơi Sêbêdê hăng Yôhan adơi ñu, gơñu dŏ pơsir hơñual amăng sŏng. </verse>
        <verse number="20">Tañ mơtam Yêsu iâu gơñu; gơñu lui hĭ ama gơñu Sêbêdê amăng sŏng hrŏm hơbĭt hăng ƀing mơnuih mă bruă apah, laih anŭn đuaĭ tui Yêsu.</verse>
        <verse number="21">Gơñu nao pơ plei Kapernum; amăng hrơi saƀat Yêsu mŭt amăng sang bơjơnum Yuđa laih anŭn pơtô pơhrăm. </verse>
        <verse number="22">Abih mơnuih leng kơ hling hlang kơ tơlơi Ñu pơtô, yua kơ Ñu pơtô kơ ƀing gơ̆ ƀu djơ̆ kar hăng ƀing nai pơtô tơlơi juăt ôh, kơđai glaĭ, Ñu pơtô hăng tơlơi dưi.</verse>
        <verse number="23">Hlăk anŭn, amăng sang bơjơnum ƀing gơñu hmâo sa čô mơnuih hmâo yang bơngăt grĭ hơƀak dŏ amăng ñu; </verse>
        <verse number="24">gơ̆ ur: “Ơ Yêsu plei Nasaret, hơgĕt tơlơi Ih hmâo hăng gơmơi? Ih rai kiăng pơrai gơmơi hă? Kâo thâo hlơi Ih jing, Ih jing Pô Rơgoh Hiam mơ̆ng Ơi Adai.”</verse>
        <verse number="25">Samơ̆ Yêsu ƀuah ñu, hăng laĭ: “Dŏ rơiăt hăng tơbiă bĕ mơ̆ng mơnuih anai.”</verse>
        <verse number="26">Yang bơngăt grĭ hơƀak prăh kơñak drơi jan ñu, ur kraih laih anŭn tơbiă mơ̆ng mơnuih anŭn. </verse>
        <verse number="27">Abih bang gơñu leng kơ hling hlang, hăng tơña tơdruă gơñu: “Hơgĕt tơlơi anai? Sa tơlơi pơhrăm phrâo hă? Hăng tơlơi dưi Ñu pơđar wơ̆t kơ ƀing yang bơngăt grĭ hơƀak, laih anŭn gơñu ăt gưt kơ Ñu mơ̆n!”</verse>
        <verse number="28">Laih anŭn tañ mơtam tơlơi hing ang Ñu arăng hmư̆ tar ƀar tring jum dar kwar Galilê.</verse>
        <verse number="29">Tơbiă mơ̆ng sang bơjơnum, Yêsu hrŏm hơbĭt hăng Yakơ laih anŭn Yôhan nao tơpă pơ sang Simôn hăng Andrê. </verse>
        <verse number="30">Tơhmua đah kơmơi Simôn duăm dŏ đih ƀơi sưng. Gơñu laĭ pơthâo kơ Yêsu mơtam kơ tơlơi gơ̆ ruă pơgrŭn. </verse>
        <verse number="31">Yêsu nao giăm, mă tơngan gơ̆ hăng rŭ tơgŭ, tơlơi pơgrŭn gơ̆ suaih mơtam, laih anŭn gơ̆ čơdơ̆ng buih bruă kơ gơñu.</verse>
        <verse number="32">Ƀơi yang hrơi lĕ klam anŭn, arăng ba nao pơ Yêsu abih bang ƀing duăm ruă hăng ƀing hmâo yang sat ngă. </verse>
        <verse number="33">Abih bang ƀing mơnuih amăng plei anŭn pơtŭm glaĭ ƀơi anăp bah amăng. </verse>
        <verse number="34">Yêsu pơsuaih lu mơnuih hmâo tơlơi ruă phara phara hăng puh pơđuaĭ lu yang sat. Ñu khă ƀu brơi yang sat pơhiăp ôh, yua kơ ƀing gơñu thâo krăn Yêsu.</verse>
        <verse number="35">Mơ̆ng mơguah ưm, tơdang adai ăt dŏ mơmŏt Yêsu tơgŭ hăng tơbiă nao pơ anih hơđơ̆ng rơiăt, hăng iâu laĭ pơ anŭn. </verse>
        <verse number="36">Simôn hăng ƀing hrŏm hơbĭt hăng gơñu tui sem Yêsu. </verse>
        <verse number="37">Tơ gơñu ƀuh Yêsu gơñu laĭ hăng Ñu: “Abih bang mơnuih hyu sem Ih.”</verse>
        <verse number="38">Yêsu laĭ kơ ƀing gơñu: “Brơi ƀing ta nao pơ plei jĕ giăm jum dar anai kiăng kơ Kâo dưi pơtô Tơlơi Phrâo Hiam pơ anŭn kar kaĭ mơ̆n; yua kơ tơlơi anŭn yơh Kâo hmâo rai laih.”</verse>
        <verse number="39"> Laih anŭn Yêsu nao tar ƀar kwar Galilê, pơtô amăng sang bơjơnum hăng puh pơđuaĭ ƀing yang sat.</verse>
        <verse number="40">Hmâo sa čô mơnuih djơ̆ phŭng nao pơ Yêsu, ñu tŏ tơŭt hăng kơwưh rơkâo: “Tơdah Ih kiăng Ih dưi pơrơgoh kâo.”</verse>
        <verse number="41">Yêsu glưh pran jua pap, yơr tơngan ruaih gơ̆, hăng laĭ kơ gơ̆: “Kâo kiăng, rơgoh bĕ.” </verse>
        <verse number="42">Tañ mơtam phŭng gơ̆ suaih hĭ, laih anŭn gơ̆ jing rơgoh yơh. </verse>
        <verse number="43">Yêsu brơi gơ̆ nao mơtam hăng pơđar kơ gơ̆ hăng tơlơi khĭp kơtang, </verse>
        <verse number="44">“Răng bĕ, anăm laĭ tơlơi anai kơ arăng ôh, samơ̆ nao pơdah ih pô kơ khua ngă yang, laih anŭn pơyơr mơnơ̆ng ngă yang yua kơ tơlơi ih rơgoh laih kar hăng tơlơi juăt Môis hmâo pơtă laih, jing sa tơlơi gơ̆ng jơlan brơi kơ ană plei pla.”</verse>
        <verse number="45">Samơ̆ ñu tơbiă nao hăng čơdơ̆ng ră ruai laih anŭn pơhaih tơlơi anŭn tar ƀar. Yua kơ anŭn yơh, Yêsu ƀu dưi mŭt amăng plei hăng tơlơi rơngai ôh, samơ̆ dŏ amăng anih tơdrŏn tač pơ gah rơngiao plei. Laih anŭn ƀing ană plei mơ̆ng abih bang anih jum dar nao pơ Ñu.</verse>
      </chapter>
      <chapter number="2">
        <verse number="1">Giơ̆ng kơ ƀiă hrơi mơ̆ng anŭn, Yêsu wơ̆t glaĭ pơ plei Kapernum, laih anŭn arăng thâo Ñu dŏ amăng sang. </verse>
        <verse number="2">Hnŭn yơh hmâo lu mơnuih pơtŭm glaĭ bă amăng sang tơl ƀu hmâo anih kơ gơñu ôh, wơ̆t ƀơi gah anăp bah amăng sang kŏn hmâo anih rơhông lơi. Laih anŭn Yêsu dŏ pơtô tơlơi Ơi Adai pơhiăp kơ gơñu. </verse>
        <verse number="3">Hlăk anŭn hmâo pă čô mơnuih čơkung ba sa čô rơwen pơ Ñu. </verse>
        <verse number="4">Yua kơ mơnuih lu, gơñu ƀu dưi ba gơ̆ nao giăm Yêsu ôh, hnŭn yơh gơñu pŏk hĭ bơbŭng sang hăng ngŏ ƀơi anih Yêsu dŏ. Mơ̆ng amăng anŭn gơñu pơañreng trŭn pô rơwen hrŏm hơbĭt hăng kiao gơ̆ đih. </verse>
        <verse number="5">Tơ Yêsu ƀuh tơlơi đaŏ gơñu, Ñu laĭ kơ pô rơwen: “Ơ ană, tơlơi soh ih hmâo pap brơi laih.”</verse>
        <verse number="6">Hmâo đơđa nai pơtô tơlơi juăt dŏ ber pơ anŭn tơña amăng pran jua gơñu, </verse>
        <verse number="7">“Hyư̆m mơnuih anai pơhiăp pơgao tui anŭn? Ñu pơhiăp pơgao hăng Ơi Adai! Hlơi dưi pap brơi tơlơi soh, kơnơ̆ng hơjăn Ơi Adai đôč?”</verse>
        <verse number="8">Amăng tơlơi pơmĭn Yêsu thâo mơtam kơ tơlơi ƀing anŭn tơña amăng tơlơi pơmĭn, laih anŭn Ñu laĭ kơ ƀing gơñu: “Hyư̆m ƀing gih hmâo tơlơi tơña amăng pran jua ƀing gih kar hăng anŭn? </verse>
        <verse number="9">Hơgĕt tơlơi amuñ hloh laĭ kơ pô rơwen: ‘Tơlơi soh ih hmâo pap brơi laih,’ ƀôdah laĭ: ‘Tơgŭ bĕ, mă kiao ih hăng rơbat nao?’ </verse>
        <verse number="10">Samơ̆ kiăng kơ ƀing gih dưi thâo kơ Ană Mơnuih ƀơi lŏn tơnah anai hmâo tơlơi dưi pap brơi tơlơi soh” — Ñu laĭ kơ pô rơwen: — </verse>
        <verse number="11">“Kâo laĭ kơ ih, tơgŭ bĕ, mă ba kiao ih hăng glaĭ pơ sang.” </verse>
        <verse number="12">Pô rơwen tơgŭ, tañ mơtam mă kiao ñu hăng tơbiă nao ƀơi anăp abih bang ƀing gơñu; tui anŭn abih bang gơñu leng kơtuă hling hlang hăng pơpŭ bơni hơơč kơ Ơi Adai, hăng laĭ: “Ƀing ta aka ƀuh djơ̆ ôh tơlơi kar hăng anai.”</verse>
        <verse number="13">Yêsu tơbiă nao dơ̆ng pơ hang ia rơsĭ, laih anŭn abih bang mơnuih lu pơtŭm jum dar Ñu; laih anŭn Ñu pơtô kơ ƀing gơñu. </verse>
        <verse number="14">Tơdang Yêsu găn pơ anŭn Ñu ƀuh Lêwi ană Alphê dŏ ber amăng anih ring jia, laih anŭn Ñu laĭ kơ Lêwi: “Đuaĭ tui Kâo bĕ.” Tui anŭn Lêwi tơgŭ hăng đuaĭ tui Ñu.</verse>
        <verse number="15">Tơdang Yêsu dŏ ƀơ̆ng huă amăng sang Lêwi, hmâo lu ƀing ring jia wơ̆t ƀing mơnuih soh dŏ ber ƀơ̆ng huă hrŏm hơbĭt hăng Yêsu laih anŭn hăng ƀing ding kơna Ñu; yua kơ hmâo lu mơnuih hmâo đuaĭ tui Yêsu. </verse>
        <verse number="16">Tơ ƀing nai pơtô tơlơi juăt amăng ƀing Pharisi ƀuh Yêsu dŏ ƀơ̆ng huă hrŏm hơbĭt hăng ƀing soh wơ̆t hăng ƀing ring jia, gơñu laĭ kơ ƀing ding kơna Yêsu: “Yua hơgĕt Ñu dŏ ƀơ̆ng huă hrŏm hơbĭt hăng ƀing ring jia laih anŭn hăng ƀing mơnuih soh?”</verse>
        <verse number="17">Tơ Yêsu hmư̆ tơlơi anŭn, Ñu laĭ kơ gơñu: “Ƀu djơ̆ ƀing mơnuih hiam drơi jan ôh kiăng kơ nai ia jrao, samơ̆ ƀing duăm ruă. Ƀu djơ̆ Kâo rai kiăng kơ iâu ƀing mơnuih tơpă ôh, samơ̆ iâu ƀing mơnuih soh.”</verse>
        <verse number="18">Hlăk anŭn ƀing ding kơna Yôhan hăng ƀing Pharisi hmâo tơlơi ư̆ ƀơ̆ng huă. Hmâo mơnuih rai tơña kơ Yêsu: “Yua hơgĕt ƀing ding kơna Yôhan hăng ƀing Pharisi ư̆ ƀơ̆ng huă, samơ̆ ƀing ding kơna Ih ƀu ư̆ ƀơ̆ng huă ôh?”</verse>
        <verse number="19">Yêsu laĭ kơ gơñu: “Dưi mơ̆ ƀing arăng iâu kơ tơlơi ƀơ̆ng huă dŏ rơkơi bơnai ư̆ ƀơ̆ng huă tơdang han tao ăt dŏ hrŏm hơbĭt hăng gơñu? Tơdang pô dŏ bơnai ăt dŏ hrŏm hơbĭt hăng gơñu, gơñu ƀu dưi ư̆ ƀơ̆ng huă ôh. </verse>
        <verse number="20">Samơ̆ hrơi či truh tơ arăng mă pơđuaĭ hĭ pô dŏ bơnai mơ̆ng ƀing gơñu, hlăk anŭn gơñu či ư̆ ƀơ̆ng huă yơh.</verse>
        <verse number="21">Ƀu hmâo ôh mơnuih sĭt bơnal phrâo pơklep hăng ao so. Tơdah ngă tui anŭn bơnal phrâo či pơtơĭ hĭ ao so, laih anŭn anih tơĭ či tơhek hĭ prŏng jai. </verse>
        <verse number="22">Laih anŭn ƀu hmâo ôh mơnuih tro ia tơpai phrâo amăng get klĭ so; tơdah ngă tui anŭn tơpai či blôk pơčah hĭ get anŭn, tơpai či hŏk hĭ, wơ̆t get ăt či rơngiă mơ̆n.”</verse>
        <verse number="23"> Hmâo sa hrơi saƀat Yêsu găn amăng hmua pơdai tơpŭng. Tơdang gơñu rơbat ƀing ding kơna Ñu ruač amŭng pơdai tơpŭng. </verse>
        <verse number="24">Ƀing Pharisi laĭ kơ Ñu: “Lăng adih, yua hơgĕt gơñu ngă tơlơi ƀu phiăn dưi ngă ôh amăng hrơi saƀat?”</verse>
        <verse number="25">Yêsu laĭ glaĭ: “Ƀing gih aka đŏk djơ̆ ôh hă tơlơi ră ruai kơ tơlơi Đawit hmâo ngă, hlăk ñu laih anŭn ƀing hrŏm hơbĭt hăng ñu rơpa? </verse>
        <verse number="26">Amăng rơnŭk Abiathar ngă khua ngă yang prŏng hloh, ñu mŭt amăng sang Ơi Adai hăng ƀơ̆ng ƀañ tơpŭng pơyơr kơ Ơi Adai, laih anŭn brơi wơ̆t ƀing mơnuih nao hrŏm hơbĭt hăng ñu ăt ƀơ̆ng mơ̆n, wơ̆t dah ƀañ tơpŭng anŭn kơnơ̆ng pioh kơ ƀing khua ngă yang đôč dưi ƀơ̆ng, pô pơkŏn ƀu dưi ƀơ̆ng ôh.”</verse>
        <verse number="27">Giơ̆ng anŭn Yêsu laĭ kơ gơñu: “Ơi Adai pơjing hrơi saƀat yua kơ ană mơnuih, ƀu djơ̆ ôh Ơi Adai pơjing ană mơnuih yua kơ hrơi saƀat. </verse>
        <verse number="28">Tui anŭn Ană Mơnuih ăt jing khua kơ hrơi saƀat mơ̆n.”</verse>
      </chapter>
      <chapter number="3">
        <verse number="1">Sa wơ̆t pơkŏn, Yêsu mŭt amăng sang bơjơnum, laih anŭn pơ anŭn hmâo sa čô đah rơkơi jo sa ƀĕ tơngan. </verse>
        <verse number="2">Đơđa mơnuih krăp lăng sŭ Yêsu thâo dah Ñu či pơsuaih mơnuih anŭn amăng hrơi saƀat mơ̆n thâo, kiăng kơ dưi pơčŭt Ñu. </verse>
        <verse number="3">Yêsu laĭ kơ đah rơkơi hmâo tơngan jo anŭn: “Tơgŭ rai dŏ tơ̆ng krah anai.” </verse>
        <verse number="4">Laih anŭn Yêsu tơña kơ gơñu: “Amăng hrơi saƀat ƀing ta dưi ngă tơlơi hiam ƀôdah ngă tơlơi sat, pơklaih mơnuih ƀôdah pơdjai mơnuih?” Samơ̆ gơñu leng kơ dŏ rơiăt. </verse>
        <verse number="5">Ñu lăng jum dar kơ ƀing anŭn hăng tơlơi hil, rơngot kơ pran jua yua kơ gơñu kơpĭl, laih anŭn laĭ kơ đah rơkơi anŭn: “Yơr bĕ tơngan ih” Gơ̆ yơr, laih anŭn tơngan gơ̆ suaih. </verse>
        <verse number="6">Ƀing Pharisi tơbiă laih anŭn tañ mơtam gơñu črŏng sai hơgơ̆m hăng ƀing mơnuih gah kơ Hêrôt pơkơdơ̆ng glaĭ Yêsu kiăng hơduah tơlơi dưi pơdjai Ñu.</verse>
        <verse number="7">Yêsu hrŏm hơbĭt hăng ƀing ding kơna nao pơ ia rơsĭ, hmâo sa phung mơnuih lu biă mă mơ̆ng kwar Galilê, mơ̆ng Yuđa đuaĭ tui Ñu, </verse>
        <verse number="8">mơ̆ng plei Yêrusalem, mơ̆ng kwar Idumê, mơ̆ng gah dih hang ia krong Yurdan laih anŭn mơ̆ng jum dar plei Tir hăng plei Sidôn. Gơñu hmư̆ hing abih tơlơi Ñu hmâo ngă, tui anŭn gơñu rai pơ Yêsu. </verse>
        <verse number="9">Yua kơ ƀing mơnuih lu Ñu pơtă kơ ƀing ding kơna Ñu pre pioh sa boh sŏng anĕt kơ Ñu, hwĭ kơ gơñu bing kơpĭ Ñu. </verse>
        <verse number="10">Ñu hmâo pơsuaih lu mơnuih; yua kơ anŭn, abih bang mơnuih hmâo tơlơi duăm ruă hăt bruh nao giăm kiăng ruaih djơ̆ Yêsu. </verse>
        <verse number="11">Rĭm wơ̆t ƀing yang bơngăt grĭ hơƀak ƀuh Yêsu, gơñu bon ƀơi anăp Ñu hăng ur kraih: “Ih jing Ană Ơi Adai”.</verse>
        <verse number="12">Samơ̆ Yêsu khă pơtă gơñu anăm pơhaih Ñu kơ hlơi hlơi ôh.</verse>
        <verse number="13">Yêsu đĭ pơ čư̆, Ñu iâu ƀing mơnuih Ñu kiăng; laih anŭn gơñu nao pơ Ñu yơh. </verse>
        <verse number="14">Ñu ruah pluh dua čô, pơanăn gơñu jing khua ding kơna, kiăng dŏ hrŏm hơbĭt hăng Ñu, pơkiaŏ gơñu nao hyu pơtô, </verse>
        <verse number="15">laih anŭn brơi kơ gơñu tơlơi dưi puh pơđuaĭ yang sat:</verse>
        <verse number="16">Anai jing pluh dua čô khua ding kơna Ñu hmâo ruah mă: Simôn, Ñu pơanăn Pêtrôs, </verse>
        <verse number="17">Yakơ ană Sêbêdê, hăng Yôhan adơi Yakơ, dua čô anai Ñu pơanăn Bôanerjơ (Kiăng pia ană đah rơkơi grơ̆m kơtal). </verse>
        <verse number="18">Andrê, Philip, Bartêlômi, Mathiơ, Thômas, Yakơ ană Alphê, Thadê, Simôn mơnuih Kanaan, </verse>
        <verse number="19">laih anŭn Yudas Iskariôt pô pơblư̆ lui Yêsu.</verse>
        <verse number="20">Khua Yang Yêsu glaĭ pơ sang; phung mơnuih lu pơtŭm glaĭ dơ̆ng, yua kơ anŭn yơh Yêsu hăng ƀing ding kơna Ñu ƀu dưi ƀơ̆ng huă ôh. </verse>
        <verse number="21">Ƀing kơnŭng djuai Ñu hmư̆ tơlơi anŭn, gơñu tơbiă nao kiăng mă kơ̆ng hĭ Yêsu, yua kơ arăng laĭ: “Ñu rơngiă tơlơi pơmĭn laih.”</verse>
        <verse number="22"> Ƀing nai pơtô tơlơi juăt rai mơ̆ng plei Yêrusalem laĭ: “Yang Bêlsebul ngă kơ Ñu, Ñu pơpuh ƀing yang sat hăng tơlơi dưi khua ƀing yang sat.”</verse>
        <verse number="23">Yêsu iâu ƀing anŭn rai pơ Ñu hăng laĭ kơ gơñu hăng tơlơi bơhmutu: “Hyư̆m Satan dưi puh pơđuaĭ Satan lĕ? </verse>
        <verse number="24">Tơdah sa boh dêh čar pơtao pơkah pơpha hĭ ñu pô, dêh čar pơtao anŭn ƀu dưi dŏ kơjăp ôh. </verse>
        <verse number="25">Laih anŭn tơdah sa boh sang pơkah pơpha tơdruă ñu pô sang anŭn ƀu dưi dŏ kơjăp lơi. </verse>
        <verse number="26">Tui anŭn mơ̆n tơdah Satan tơgŭ pơkơdơ̆ng glaĭ hăng ñu pô, pơkah pơpha hĭ ñu pô, ñu ƀu dưi dŏ kơjăp ôh, samơ̆ ñu răm rơngiă yơh.</verse>
        <verse number="27">Kar kaĭ mơ̆n arăng ƀu dưi mŭt ôh amăng sang sa čô mơnuih kơtang kiăng plah sua mă dram gơnam ñu tơdah ƀu čăp hĭ ñu hlâo; khŏm čăp hĭ pô anŭn amơĭ, anŭn kah dưi plah sua mă dram gơnam amăng sang gơ̆.</verse>
        <verse number="28">Sĭt biă mă Kâo laĭ kơ ƀing gih, Ơi Adai či pap brơi abih bang tơlơi soh kơ ƀing ană mơnuih, wơ̆t tơlơi gơñu pơhiăp pơgao hmiah hăng Ơi Adai; </verse>
        <verse number="29">Samơ̆ hlơi pơhiăp pơgao hmiah hăng Yang Bơngăt Hiam ƀu či hmâo tơlơi pap brơi ôh, samơ̆ jing soh nanao hlŏng lar.” </verse>
        <verse number="30">Yêsu laĭ tui anŭn yua kơ gơñu laĭ: “Yang bơngăt grĭ hơƀak ngă Ñu.”</verse>
        <verse number="31">Laih anŭn amĭ Ñu hăng ƀing adơi ayŏng Ñu rai, dŏ pơ gah rơngiao. Gơñu pơkiaŏ nao arăng iâu Ñu. </verse>
        <verse number="32">Sa phung lu dŏ ber jum dar Ñu, laih anŭn gơñu laĭ hăng Ñu: “Amĭ Ih hăng ƀing adơi ayŏng Ih dŏ pơ gah rơngiao hơduah sem Ih.”</verse>
        <verse number="33">Ñu laĭ glaĭ: “Hlơi jing amĭ Kâo? Hlơi jing adơi ayŏng Kâo?” </verse>
        <verse number="34">Laih anŭn Yêsu lăng kơ ƀing dŏ jum dar Ñu hăng laĭ: “Anai amĭ Kâo hăng ƀing adơi ayŏng Kâo! </verse>
        <verse number="35">Hlơi pô ngă tui tơlơi Ơi Adai kiăng anŭn yơh jing adơi ayŏng, amai adơi laih anŭn amĭ Kâo.”</verse>
      </chapter>
      <chapter number="4">
        <verse number="1"> Sa wơ̆t dơ̆ng Yêsu čơdơ̆ng pơtô ƀơi hang ia rơsĭ Galilê, laih anŭn hmâo sa phung mơnuih lu biă mă pơtŭm jum dar Ñu. Tui anŭn Ñu đĭ dŏ ber amăng sa boh sŏng amăng ia rơsĭ. Abih bang ƀing mơnuih lu dŏ ƀơi kơdư. </verse>
        <verse number="2">Yêsu yua tơlơi bơhmutu pơtô kơ gơñu lu tơlơi, laih anŭn tơdang Ñu pơtô kơ ƀing gơñu, Ñu laĭ:</verse>
        <verse number="3">“Hmư̆ bĕ! Sa čô mơnuih sai pơjeh nao sai. </verse>
        <verse number="4">Tơdang ñu sai, hmâo đơđa pơjeh lĕ kơtuai jơlan, laih anŭn čĭm rai čoh ƀơ̆ng hĭ pơjeh anŭn. </verse>
        <verse number="5">Pơjeh pơkŏn lĕ ƀơi anih lŏn boh pơtâo, ƀơi anŭn hmâo ƀiă lŏn. Ñu čăt tañ mơ̆n yua kơ lŏn ƀu kơpal ôh. </verse>
        <verse number="6">Tơ yang hrơi tơbiă đĭ, pơdai čăt anŭn gliu hĭ, yua kơ ñu ƀu hmâo akha dlam ôh hnŭn yơh ñu djai hĭ. </verse>
        <verse number="7">Pơjeh pơkŏn lĕ amăng tơ̆ng krah anih drơi, laih anŭn drơi anŭn čăt đĭ glong hăng ket hĭ ñu, laih anŭn ñu ƀu hmâo mơboh ôh. </verse>
        <verse number="8">Pơjeh pơkŏn lĕ amăng anih lŏn hiam hnŭn yơh mơboh; ñu prŏng đĭ hăng đah jai, laih anŭn mơboh sa sar hmâo hĭ klâo pluh, năm pluh, laih anŭn sa rơtuh.”</verse>
        <verse number="9">Laih anŭn Ñu laĭ: “Hlơi hmâo tơngia pioh hmư̆, brơi ñu hmư̆ bĕ!”</verse>
        <verse number="10">Tơdang Yêsu dŏ hơjăn, ƀing mơnuih dŏ jum dar Ñu hrŏm hơbĭt hăng ƀing pluh dua čô khua ding kơna Ñu rai tơña kơ tơlơi bơhmutu anŭn. </verse>
        <verse number="11">Yêsu laĭ kơ gơñu: “Kơ ƀing gih arăng brơi laih kơ tơlơi hơgơ̆m kơ dêh čar pơtao Ơi Adai, samơ̆ bơ kơ ƀing gah rơngiao, abih bang hăng tơlơi bơhmutu Kâo pơhiăp kơ gơñu, </verse>
        <verse number="12">kiăng kơ gơñu:
Lăng samơ̆ ƀu thâo ƀuh ôh,
Laih anŭn kiăng kơ gơñu hmư̆ samơ̆ ƀu thâo hluh ôh;
Yua kơ tơdah gơñu thâo ƀuh laih anŭn thâo hluh gơñu dưi kơhmal hăng hmâo hĭ tơlơi pap brơi.”</verse>
        <verse number="13">Giơ̆ng anŭn Yêsu laĭ kơ gơñu: “Ƀing gih ƀu thâo hluh ôh hă tơlơi bơhmutu anai? Tui anŭn hyư̆m ƀing gih thâo hluh abih bang tơlơi bơhmutu pơkŏn lĕ? </verse>
        <verse number="14">Mơnuih sai pơjeh anŭn jing sai boh pơhiăp Ơi Adai. </verse>
        <verse number="15">Dôm pơjeh lĕ ƀơi rŏk jơlan jing ƀing mơnuih hmư̆ boh pơhiăp arăng pơtô kơ gơñu, samơ̆ giơ̆ng kơ gơñu hmư̆, yang sat Satan rai mơtam hăng mă hĭ boh pơhiăp arăng sai laih amăng pran jua gơñu. </verse>
        <verse number="16">Kar hăng tui anŭn mơ̆n ƀing mă tŭ pơjeh amăng anih lŏn boh pơtâo: tơ gơñu hmư̆ boh pơhiăp, hăng tơlơi hơ̆k mơak gơñu mă tŭ mơtam, </verse>
        <verse number="17">Samơ̆ amăng gơñu pô ƀu hmâo akha ôh, kơnơ̆ng dŏ jang jai đôč. Laih anŭn tơ hmâo tơlơi tơnap ƀôdah tơlơi arăng ngă sat yua kơ boh pơhiăp anŭn, gơñu lĕ rơbuh mơtam. </verse>
        <verse number="18">Đơđa pơjeh pơkŏn lĕ ƀơi pum drơi jing kar hăng ƀing mơnuih hmư̆ boh hiăp pơtô, </verse>
        <verse number="19">samơ̆ tơlơi ƀlơ̆ng bơngơ̆t kơ lŏn tơnah, tơlơi khăp đơi kơ tơlơi pơdrŏng sah, laih anŭn tơlơi amoaih kơ mơnơ̆ng pơkŏn mŭt amăng pran jua hăng ket hĭ boh pơhiăp, laih anŭn boh pơhiăp ƀu dưi mơboh ôh. </verse>
        <verse number="20">Samơ̆ ƀing mơnuih tŭ mă pơjeh amăng lŏn hiam jing ƀing hmư̆ boh pơhiăp laih anŭn mă tŭ gơ̆, hăng hmâo mơboh sa asar lĕ ƀơi lŏn hiam, jing kar hăng ƀing mơnuih hmư̆ hiăp pơtô, tŭ mă hăng mơboh, sa asar hmâo hĭ klâo pluh, năm pluh, laih anŭn sa rơtuh.”</verse>
        <verse number="21"> Yêsu laĭ kơ gơñu: “Hmâo mơ̆ arăng ba apui kơđen pioh gah yŭ kơ kơthŭng, ƀôdah gah yŭ kơ sưng pĭt, samơ̆ ƀu pioh ôh ñu ƀơi gơ̆ng apui kơđen? </verse>
        <verse number="22">Yua kơ hơgĕt mơnơ̆ng pơdŏp či pơrơđah hĭ, laih anŭn hơgĕt mơnơ̆ng hơgơ̆m či brơi arăng ƀuh amăng tơlơi bơngač. </verse>
        <verse number="23">Hlơi hmâo tơngia pioh hmư̆, brơi ñu hmư̆ bĕ!”</verse>
        <verse number="24"> Yêsu laĭ kơ gơñu: “Răng bĕ kơ tơlơi hơgĕt ƀing gih hmư̆. Ơi Adai či pơkă brơi kơ ƀing gih tui hăng hơnơ̆ng ƀing gih hmâo pơkă brơi kơ arăng, laih anŭn či thim brơi kơ ƀing gih dơ̆ng. </verse>
        <verse number="25">Yua kơ hlơi hmâo laih, Ơi Adai či brơi thim kơ ñu dơ̆ng, samơ̆ hlơi ƀu hmâo ôh, Ơi Adai či mă hĭ wơ̆t mơnơ̆ng ñu hmâo laih.”</verse>
        <verse number="26">Yêsu laĭ dơ̆ng: “Dêh čar pơtao Ơi Adai jing kar hăng sa čô mơnuih sai pơjeh ƀơi lŏn. </verse>
        <verse number="27">Ñu pĭt ƀôdah mơdưh, mlam ƀôdah tơhrơi, pơjeh čơnăt laih anŭn čăt glong đĭ, samơ̆ mơnuih anŭn ƀu thâo hluh ôh hyư̆m tơlơi anŭn. </verse>
        <verse number="28">Lŏn pô yơh ngă pơjing mơnơ̆ng, blŭng hlâo jing ană pơdai, giơ̆ng anŭn amŭng pơdai laih anŭn dơ̆ng hmâo asar amăng amung anŭn. </verse>
        <verse number="29">Samơ̆ tơ pơdai tơsă laih, tañ mơtam pô sai mă mơnek yuă mă hĭ pơdai, yua kơ bơyan hơpuă truh laih”.</verse>
        <verse number="30">Yêsu laĭ dơ̆ng: “Hăng hơgĕt ta dưi bơkơnar kơ dêh čar pơtao Ơi Adai? Ƀôdah hăng tơlơi bơhmutu hơgĕt ƀing ta yua kiăng bơrơđah ñu? </verse>
        <verse number="31">Ñu jing kar hăng sa asar pơjeh añăm bơi, tơ arăng sai amăng lŏn, ñu jing anĕt hloh kơ abih bang pơjeh ƀơi lŏn tơnah anai. </verse>
        <verse number="32">Samơ̆ tơ arăng sai ñu laih, ñu čăt laih anŭn jing prŏng hloh kơ abih bang añăm pơtăm pơkŏn, ñu čăt than prŏng, tơl khul čĭm brĭm dưi ngă hruh gah yŭ tơ-u ñu.”</verse>
        <verse number="33">Yêsu pơtô boh pơhiăp Ơi Adai kơ gơñu hăng lu tơlơi bơhmutu kar hăng anŭn, tui hăng jua gơñu dưi thâo hluh. </verse>
        <verse number="34">Ñu ƀu pơtô ôh kơ gơñu tơdah ƀu pơhiăp hăng tơlơi bơhmutu, samơ̆ tơdang Ñu dŏ hơjăn hrŏm hơbĭt hăng ƀing ding kơna Ñu, Ñu pơblang brơi abih bang kơ ƀing gơ̆.</verse>
        <verse number="35">Klam hrơi anŭn, Yêsu laĭ kơ gơñu: “Brơi ƀing ta găn nao hang gah adih.” </verse>
        <verse number="36">Ƀing ding kơna lui ƀing mơnuih lu anŭn, Yêsu ăt dŏ amăng sŏng. Ƀing ding kơna ba Ñu nao, hmâo lu sŏng pơkŏn ăt nao hrŏm hơbĭt mơ̆n. </verse>
        <verse number="37">Hmâo rơbŭ kơthel prŏng truh thut, laih anŭn jơlah ia poh yă klă amăng sŏng tơl sŏng bă hăng ia. </verse>
        <verse number="38">Samơ̆ Yêsu dŏ ƀơi klon sŏng, đăl akŏ Ñu ƀơi hơnal akŏ laih anŭn pĭt. Ƀing ding kơna râo Yêsu hăng laĭ: “Ơ Nai, Ih ƀu bơngơ̆t ôh hă kơ ƀing ta či djai?”</verse>
        <verse number="39">Yêsu mơdưh, khă angĭn hăng laĭ kơ ia rơsĭ: “Hơđơ̆ng rơiăt bĕ!” Tui anŭn angĭn dŏ krĕt hĭ, laih anŭn ia rơsĭ hơđơ̆ng rơiăt mơtam. </verse>
        <verse number="40">Yêsu laĭ kơ gơñu: “Yua hơgĕt ƀing gih hwĭ? Ƀing gih aka hmâo tơlơi đaŏ ôh hă?”</verse>
        <verse number="41">Laih anŭn gơñu bă hăng tơlơi hwĭ biă mă laih anŭn bơlaĭ tơdruă gơñu: “Hlơi mơnuih anai jing, tơl wơ̆t angĭn hăng ia rơsĭ ăt gưt kơ Ñu mơ̆n?”</verse>
      </chapter>
      <chapter number="5">
        <verse number="1">Gơñu truh pơ hang gah adih ia rơsĭ amăng kwar Gêrasen. </verse>
        <verse number="2">Tơ Yêsu tơbiă mơ̆ng sŏng, plŭt mơtam hmâo sa čô mơnuih yang bơngăt grĭ hơƀak ngă tơbiă mơ̆ng pơsat nao pơ anăp Ñu. </verse>
        <verse number="3">Mơnuih anŭn hơdip tơ̆ng krah anih pơsat, laih anŭn arăng ƀu dưi akă ñu ôh, wơ̆t dah hăng hrĕ čuăk arăng kŏn dưi akă kling ñu lơi. </verse>
        <verse number="4">Yua kơ lu wơ̆t laih arăng anŭh tơkai hăng čăp tơngan ñu hăng hrĕ čuăk, samơ̆ ñu wơ̆k joh hĭ anŭh hăng dŭng pơtơĭ hĭ hrĕ čuăk. Ƀu hmâo hlơi hmâo tơlơi kơtang dưi kơ̆ng ñu ôh. </verse>
        <verse number="5">Hrơi mlam ñu dŏ amăng anih pơ pơsat hăng ƀơi čư̆ ur tơkeč laih anŭn yua boh pơtâo taih rơka, brơ̆p drơi jan ñu pô.</verse>
        <verse number="6">Tơ ñu ƀuh Yêsu mơ̆ng ataih, ñu nao bon kơkuh ƀơi anăp Ñu. </verse>
        <verse number="7">Laih anŭn ñu ur kraih hăng laĭ: “Hơgĕt tơlơi Ih hmâo hăng kâo, Ơ Yêsu Ană Ơi Adai Pô Glông Hloh? Kâo kơwưh kơ Ih hăng anăn Ơi Adai, anăm pơtơnap kâo ôh.” </verse>
        <verse number="8">Yua kơ Yêsu hmâo laĭ laih kơ ñu: “Ơ yang bơngăt grĭ hơƀak, tơbiă bĕ mơ̆ng mơnuih anai.”</verse>
        <verse number="9">Yêsu tơña kơ ñu: “Hlơi anăn ŏng?” Ñu laĭ glaĭ: “Anăn kâo jing ‘Ƀing lu,’ yua kơ gơmơi lu biă mă.” </verse>
        <verse number="10">Laih anŭn hăng abih pran jua ñu kơwưh rơkâo kơ Yêsu anăm puh pơđuaĭ hĭ gơñu mơ̆ng čar anŭn.</verse>
        <verse number="11">Hlăk anŭn ƀơi kriăng čư̆ hmâo bơbui lu biă mă dŏ ƀơ̆ng rơ̆k. </verse>
        <verse number="12">Ƀing bơngăt grĭ rơkâo pơđur kơ Yêsu: “Brơi gơmơi nao mŭt amăng khul bơbui anŭn.” </verse>
        <verse number="13">Tui anŭn Yêsu brơi gơñu mŭt. Ƀing yang bơngăt grĭ hơƀak tơbiă mơ̆ng đah rơkơi anŭn hăng mŭt amăng khul bơbui; Laih anŭn abih bang bơbui anŭn hmâo kơplah wah dua rơbâo drơi, mơ̆ng kriăng čư̆ kơdâo trŭn amăng ia rơsĭ, laih anŭn djai hơngơ̆t amăng ia.</verse>
        <verse number="14">Ƀing wai bơbui đuaĭ kơdŏp hăng ră ruai kơ tơlơi anŭn amăng djŏp plei laih anŭn amăng kwar anŭn. Tui anŭn ƀing ană plei rai lăng hơgĕt tơlơi hmâo truh. </verse>
        <verse number="15">Tơ gơñu truh pơ Yêsu, gơñu ƀuh mơnuih hlâo adih yang sat ngă hlăk dŏ ber ƀơi anŭn, buh sum ao laih, tơlơi pơmĭn gơ̆ tơngăl laih; gơñu hwĭ biă mă. </verse>
        <verse number="16">Hơdôm ƀing ƀuh laih tơlơi truh anŭn ră ruai glaĭ kơ ană plei pla abih tơlơi hmâo truh laih kơ pô yang sat ngă anŭn, wơ̆t tơlơi truh laih kơ khul bơbui. </verse>
        <verse number="17">Tui anŭn gơñu čơdơ̆ng kơwưh pơđur kơ Yêsu tơbiă mơ̆ng tring gơñu.</verse>
        <verse number="18">Tơdang Yêsu čơdơ̆ng đĭ sŏng, mơnuih yang sat ngă anŭn rơkâo pơđur kơ Yêsu kiăng kơ dưi dŏ hrŏm hơbĭt hăng Ñu.</verse>
        <verse number="19">Samơ̆ Yêsu hơngah hăng laĭ kơ ñu: “Glaĭ bĕ pơ sang hăng nao bĕ pơ ƀing gơyut gơyâo ih, ră ruai glaĭ kơ gơñu hơdôm tơlơi Khua Yang hmâo ngă brơi laih kơ ih, laih anŭn hyư̆m Ñu hmâo pơrơđah laih tơlơi pap drap kơ ih.”</verse>
        <verse number="20">Tui anŭn ñu glaĭ hăng čơdơ̆ng ră ruai amăng tring Dêkapôlis djŏp mơta tơlơi Yêsu hmâo ngă laih kơ ñu. Laih anŭn abih bang mơnuih hmư̆, leng kơ hling hlang yơh.</verse>
        <verse number="21">Tơ Yêsu đĭ sŏng dơ̆ng hăng găn pơ hang gah adih, hmâo sa phung mơnuih lu biă mă pơtŭm jum dar Ñu. Ñu dŏ ƀơi hang ia rơsĭ. </verse>
        <verse number="22">Hlăk anŭn, hmâo sa čô amăng ƀing khua wai sang bơjơnum rai, anăn ñu Jairus. Tơ ƀuh Yêsu, ñu bon ƀơi tơkai Ñu, </verse>
        <verse number="23">laih anŭn kơwưh pơđur kơ Yêsu hăng abih pran jua: “Ană dra anĕt kâo giăm djai yơh, rơkâo kơ Ih rai hăng ah tơngan ƀơi ñu, tui anŭn gơ̆ či suaih hăng hơdip yơh.”</verse>
        <verse number="24">Tui anŭn Yêsu nao hrŏm hơbĭt hăng ñu. Laih anŭn hmâo sa phung mơnuih lu biă mă tui Yêsu, gơñu pơrơsua kơpĭ Ñu.</verse>
        <verse number="25">Ƀơi anŭn hmâo sa čô đah kơmơi ruă tuh drah hmâo pluh dua thŭn laih. </verse>
        <verse number="26">Lu nai ia jrao hmâo pơjrao ñu, laih anŭn ñu hmâo pơrơngiă abih dram gơnam ñu ăt ƀu dưi suaih ôh, samơ̆ tơlơi ruă jai kơtang hloh dơ̆ng. </verse>
        <verse number="27">Ñu hmư̆ hing arăng ră ruai kơ Yêsu, hnŭn yơh ñu rai mŭt amăng phung mơnuih lu hăng tui gah rŏng Yêsu laih anŭn ruaih ao Ñu. </verse>
        <verse number="28">Yua kơ ñu pơmĭn: “Tơdah kâo kơnơ̆ng ruaih ƀơi ao Ñu đôč kâo či dưi suaih yơh.”</verse>
        <verse number="29">Tañ mơtam drah ñu khơ̆t hĭ; laih anŭn ñu mưn thâo amăng drơi jan ñu suaih laih. </verse>
        <verse number="30">Yêsu thâo mơtam kơ tơlơi dưi mơyang tơbiă laih mơ̆ng Ñu, tui anŭn yơh Ñu wir glaĭ pơ ƀing mơnuih lu hăng laĭ: “Hlơi hmâo ruaih ao Kâo?”</verse>
        <verse number="31">Ƀing ding kơna Ñu laĭ hăng Ñu: “Ih ƀuh laih ƀing mơnuih lu pơrơsua kơpĭ Ih, hyư̆m Ih dŏ tơña: ‘Hlơi ruaih Kâo?’”</verse>
        <verse number="32">Yêsu lăng jum dar kiăng ƀuh hlơi hmâo ngă tơlơi anŭn. </verse>
        <verse number="33">Samơ̆ đah kơmơi thâo laih hơgĕt tơlơi hmâo truh amăng drơi jan ñu, hăng tơlơi hwĭ tơtư̆ ñu rai bon ƀơi tơkai Yêsu, laih anŭn ră ruai abih bang kơ Ñu hăng tơlơi sĭt. </verse>
        <verse number="34">Yêsu laĭ kơ gơ̆: “Ơ ană đah kơmơi Kâo, tơlơi đaŏ ih hmâo pơsuaih ih laih. Nao bĕ hăng tơlơi rơnŭk rơnua hăng suaih bĕ tơlơi ruă ih.”</verse>
        <verse number="35">Tơdang Yêsu ăt dŏ pơhiăp, hmâo hơdôm čô mơnuih mơ̆ng sang Jairus rai laĭ hăng gơ̆: “Ană đah kơmơi ih djai laih, hơgĕt yom ngă pơgleh Nai dơ̆ng?”</verse>
        <verse number="36">Samơ̆ Yêsu ƀu bơngơ̆t ôh kơ tơlơi gơñu laĭ, laih anŭn Ñu laĭ kơ khua wai sang bơjơnum: “Anăm hwĭ ôh, kơnơ̆ng đaŏ đôč.” </verse>
        <verse number="37">Laih anŭn Ñu ƀu brơi ôh hlơi tui hrŏm hơbĭt hăng Ñu, kơnơ̆ng Pêtrôs, Yakơ, laih anŭn Yôhan adơi Yakơ đôč. </verse>
        <verse number="38">Tơ gơñu truh pơ sang khua wai sang bơjơnum anŭn, Yêsu ƀuh tơlơi pơrơông pơrơang, laih anŭn ƀing ană plei hia hăng čok ur kraih. </verse>
        <verse number="39">Yêsu mŭt amăng sang anŭn Ñu laĭ kơ ƀing gơñu: “Yua hơgĕt ƀing gih ngă pơrơông pơrơang hăng čŏk hia lĕ? Čơđai anĕt anai ƀu djai ôh, samơ̆ gơ̆ dŏ pĭt.”</verse>
        <verse number="40">Laih anŭn ƀing anŭn klao mưč kơ Yêsu. Samơ̆ Yêsu brơi abih bang tơbiă hĭ pơ gah rơngiao, laih anŭn Ñu ba amĭ ama čơđai anĕt hăng ƀing ding kơna Ñu hrŏm hơbĭt hăng Ñu, laih anŭn mŭt amăng anih čơđai anĕt dŏ. </verse>
        <verse number="41">Yêsu mă tơngan ñu hăng laĭ kơ gơ̆, “Talitha kum”  kiăng laĭ “Ơ dra anĕt, Kâo pơđar kơ ih, tơgŭ bĕ!”</verse>
        <verse number="42">Tañ mơtam đah kơmơi anĕt anŭn tơgŭ hăng rơbat nao; yua kơ gơ̆ hmâo pluh dua thŭn laih. Abih bang mơnuih leng kơtuă biă mă. </verse>
        <verse number="43">Yêsu pơhiăp khĭp pơđar kơ gơñu: “Anăm brơi kơ arăng thâo tơlơi anŭn ôh”, laih anŭn Ñu pơtă kơ gơñu brơi mơnơ̆ng ƀơ̆ng huă kơ dra anŭn.</verse>
      </chapter>
      <chapter number="6">
        <verse number="1">Yêsu đuaĭ mơ̆ng anih anŭn hăng glaĭ pơ plei Ñu pô, laih anŭn ƀing ding kơna Ñu tui Ñu. </verse>
        <verse number="2">Ƀơi hrơi saƀat Ñu čơdơ̆ng pơtô amăng sang bơjơnum, lu ƀing dŏ hmư̆ Ñu kơtuă hling hăng laĭ: “Mơ̆ng pă Pô anai hmâo hơdôm tơlơi anai? Hơgĕt tơlơi kơhnâo arăng hmâo brơi laih kơ Ñu? Yua hơgĕt tơngan Ñu dưi ngă lu bruă mơsêh mơyang kar hăng anŭn? </verse>
        <verse number="3">Ƀu djơ̆ ôh hă Ñu yơh jing Pô trah kơyâo, ană đah rơkơi HʼMari laih anŭn ayŏng Yakơ, Yôse, Yut hăng Simôn? Laih anŭn ƀu djơ̆ ôh hă ƀing adơi đah kơmơi Ñu hlăk dŏ hrŏm hơbĭt hăng ƀing ta pơ anai?” Laih anŭn ƀing gơñu hơngah hĭ Yêsu.</verse>
        <verse number="4"> Laih anŭn Yêsu laĭ kơ gơñu: “Arăng pơpŭ kơ ƀing pô laĭ lui hlâo pơ djŏp djang anih, kơnơ̆ng plei pla Ñu pô, kơnŭng djuai Ñu pô, sang anŏ Ñu pô đôč ƀu pơpŭ pơyom kơ Ñu.”</verse>
        <verse number="5">Yua kơ anŭn yơh Yêsu ƀu dưi ngă sa mơta bruă mơsêh mơyang ôh ƀơi anih anŭn, kơnơ̆ng Ñu ah tơngan kơ đơđa mơnuih ruă duăm hăng pơsuaih gơñu đôč. </verse>
        <verse number="6">Yêsu hling hlang biă mă yua kơ ƀing mơnuih lu anŭn ƀu hmâo tơlơi đaŏ ôh. Laih anŭn Yêsu hyu pơtô amăng lu boh plei jum dar tring anŭn.</verse>
        <verse number="7">Ñu iâu ƀing pluh dua čô khua ding kơna rai pơ Ñu, laih anŭn čơdơ̆ng pơkiaŏ nao gơñu dua čô, dua čô. Ñu brơi kơ gơñu tơlơi dưi hăng yang bơngăt grĭ hơƀak. </verse>
        <verse number="8">Ñu pơtă kơ gơñu anăm djă ba sa mơta mơnơ̆ng hơgĕt kơ tơlơi gơñu hyu, kơnơ̆ng sa ƀĕ gai jra; ƀu djă ba ƀañ tơpŭng, kơdŭng, prăk amăng hơdrăng kơiăng gơñu ôh; </verse>
        <verse number="9">kơnơ̆ng čŭt klĭ juă đôč, laih anŭn anăm buh ao dua tal ôh. </verse>
        <verse number="10">Ñu laĭ kơ gơñu: “Tơ ƀing gih mŭt sang hlơi, brơi ƀing gih dŏ pơ anŭn tơl ƀing gih tơbiă mơ̆ng anih anŭn. </verse>
        <verse number="11">Tơdah hmâo anih arăng ƀu tŭ jum ƀing gih kŏn hmư̆ ƀing gih lơi, brơi ƀing gih tơbiă bĕ mơ̆ng anih anŭn, tơtuh hĭ ƀruih lŏn mơ̆ng tơkai ƀing gih kiăng ngă gơ̆ng jơlan pơkơdơ̆ng glaĭ hăng gơñu.”</verse>
        <verse number="12">Hnŭn yơh gơñu tơbiă nao, hyu pơtô kiăng kơ abih bang mơnuih khŏm kơhmal tơlơi soh. </verse>
        <verse number="13">Gơñu puh pơđuaĭ lu yang sat, hăng pik ia jâu kơ lu mơnuih ruă duăm laih anŭn pơsuaih gơñu.</verse>
        <verse number="14"> Pơtao Hêrôt hmư̆ hing arăng ruai kơ Yêsu, yua kơ lu mơnuih hmâo hmư̆ hing laih anăn Yêsu. Hmâo đơđa mơnuih laĭ: “Yôhan Ƀatem hơdip glaĭ laih mơ̆ng ƀing djai, hnŭn yơh ñu dưi ngă tơlơi mơsêh mơyang anai.”</verse>
        <verse number="15">Đơđa ƀing pơkŏn laĭ: “Ñu jing Êli.” Laih anŭn ƀing pơkŏn dơ̆ng laĭ: “Ñu jing sa čô pô laĭ lui hlâo kar hăng sa čô amăng ƀing pô laĭ lui hlâo rơnŭk đưm adih.”</verse>
        <verse number="16">Samơ̆ tơ Hêrôt hmư̆ tơlơi anŭn, ñu laĭ: “Anai Yôhan yơh, pô kâo čơ̆ng laih tơkuai ñu, ñu hơdip glaĭ dơ̆ng.” </verse>
        <verse number="17">Yua kơ Hêrôt pô hmâo pơkiaŏ nao arăng mă čăp Yôhan hăng krư̆ hĭ amăng sang mơnă yua kơ HʼHêrôđias, bơnai Philip adơi Hêrôt; Hêrôt hmâo mă đah kơmơi anŭn jing hĭ bơnai ñu. </verse>
        <verse number="18">Yua kơ Yôhan hmâo khă Hêrôt: “Ih mă dŏ hĭ bơnai adơi ih, tơlơi anŭn ƀu djơ̆ tui hăng tơlơi juăt ôh.”</verse>
        <verse number="19">Hnŭn yơh HʼHêrôđias hil rơañ kơ Yôhan laih anŭn kiăng pơdjai hĭ gơ̆. Samơ̆ ñu ƀu dưi pơdjai ôh, </verse>
        <verse number="20">yua kơ Hêrôt hwĭ kơ Yôhan, thâo ñu jing sa čô mơnuih tơpă hăng rơgoh hiam, tui anŭn yơh ñu pơgang gơ̆ ƀu brơi arăng pơdjai ôh. Tơ Hêrôt hmư̆ ñu pơtô ñu rŭng răng biă mă; samơ̆ ñu ăt mơak kiăng hmư̆ gơ̆.</verse>
        <verse number="21">Samơ̆ hmâo mông gal truh ƀơi hrơi pơhơdơr kơ tơlơi tơkeng kơ ñu, Hêrôt pơkra tơlơi ƀơ̆ng huă kơ ƀing khua wai lăng, ƀing khua tơhan hăng ƀing mơnuih khua pơprŏng amăng čar Galilê. </verse>
        <verse number="22">Yua kơ, tơ ană dra HʼHêrôđias mŭt suang ñu ngă bơmơak kơ Hêrôt hăng kơ ƀing ñu jak. Pơtao laĭ kơ đah kơmơi dra anŭn: “Rơkâo bĕ kơ kâo hơgĕt mơnơ̆ng ih kiăng, kâo či brơi kơ ih yơh.” </verse>
        <verse number="23">Ñu ƀuăn rơ̆ng hăng gơ̆: “Hơgĕt mơnơ̆ng ih rơkâo, kâo či brơi kơ ih, wơ̆t dah sa mơkrah dêh čar pơtao kâo tŭ mơ̆n.”</verse>
        <verse number="24">Đah kơmơi dra anŭn tơbiă nao hăng tơña kơ amĭ ñu: “Hơgĕt mơnơ̆ng kâo či rơkâo?”
Amĭ ñu laĭ glaĭ: “Akŏ Yôhan Ƀatem.”</verse>
        <verse number="25">Tañ mơtam, đah kơmơi dra anŭn mŭt glaĭ hăng tơlơi hăt nao ƀơi anăp pơtao laih anŭn rơkâo tui anai: “Kâo kiăng ih brơi kơ kâo akŏ Yôhan Ƀatem pioh amăng jam ră anai mơtam.”</verse>
        <verse number="26">Pơtao ruă rơngot biă mă; samơ̆ yua kơ tơlơi ñu ƀuăn rơ̆ng laih, laih anŭn yua kơ ƀing mơnuih ñu jak iâu, ñu ƀu kiăng hơngah hĭ ôh tơlơi ñu hmâo ƀuăn laih kơ dra anŭn. </verse>
        <verse number="27">Pơtao pơkiaŏ nao mơtam sa čô tơhan gak hăng pơtă kơ ñu mă ba rai akŏ Yôhan. Tơhan anŭn nao amăng sang mơnă hăng čơ̆ng hĭ tơkuai Yôhan. </verse>
        <verse number="28">Ba akŏ gơ̆ dưm amăng sa boh jam hăng brơi đah kơmơi dra anŭn; laih anŭn ñu ba brơi kơ amĭ ñu. </verse>
        <verse number="29">Tơ ƀing ding kơna Yôhan hmư̆ tơlơi anŭn, gơñu nao mă drơi jan gơ̆ ba dơr amăng pơsat.</verse>
        <verse number="30">Ƀing khua ding kơna pơƀŭt glaĭ jum dar Yêsu, hăng ruai glaĭ kơ ñu abih bang bruă gơñu hmâo ngă hăng abih tơlơi gơñu hmâo pơtô laih. </verse>
        <verse number="31">Yêsu laĭ kơ gơñu: “Nao bĕ pơ tơdrŏn tač, hăng dŏ pơdơi ƀiă.” Yua kơ hmâo lu mơnuih nao rai tơl gơñu ƀu wăn ƀơ̆ng huă ôh. </verse>
        <verse number="32">Laih anŭn gơñu đĭ sŏng nao pơ tơdrŏn tač dŏ hơjăn ƀing gơñu.</verse>
        <verse number="33">Hlăk anŭn hmâo lu mơnuih ƀuh gơñu nao hăng thâo krăn gơñu, tui anŭn gơñu mơ̆ng abih bang plei nao laih anŭn truh hlâo kơ gơñu. </verse>
        <verse number="34">Tơ Yêsu đĭ pơ hang Ñu ƀuh sa phung mơnuih lu lĭn, laih anŭn Ñu glưh pran jua pap, yua kơ gơñu jing kar hăng triu ƀu hmâo pô wai ôh; laih anŭn Ñu čơdơ̆ng pơtô kơ ƀing gơ̆ lu mơta tơlơi. </verse>
        <verse number="35">Tơ adai klam laih, ƀing ding kơna Ñu nao laĭ hăng Yêsu: “Anai jing anih rơnguă rơnguăn, laih anŭn adai klam laih; </verse>
        <verse number="36">brơi gơñu nao bĕ pơ pưk hmua hăng pơ plei jum dar anai kiăng kơ blơi mơnơ̆ng ƀơ̆ng huă kơ gơñu pô.”</verse>
        <verse number="37">Samơ̆ Yêsu laĭ glaĭ kơ gơñu: “Ƀing gih yơh brơi mơnơ̆ng ƀơ̆ng huă kơ gơñu.” Gơñu laĭ hăng Yêsu: “Hyư̆m, ƀing gơmơi khŏm nao blơi ƀañ tơpŭng truh kơ dua rơtuh đơniê hăng brơi gơñu ƀơ̆ng hă?”</verse>
        <verse number="38">Yêsu laĭ kơ gơñu: “Nao lăng bĕ, hơdôm boh ƀañ tơpŭng ƀing gih hmâo?” Tơ gơñu nao lăng laih, gơñu laĭ: “Rơma boh ƀañ tơpŭng hăng dua drơi akan.”</verse>
        <verse number="39">Giơ̆ng anŭn Yêsu pơtă ƀing ding kơna Ñu brơi abih bang ƀing mơnuih lu dŏ ber ƀơi rơ̆k mơda. </verse>
        <verse number="40">Tui anŭn gơñu dŏ ber tui khul, hmâo khul sa rơtuh čô, hmâo khul rơma pluh čô. </verse>
        <verse number="41">Yêsu mă rơma boh ƀañ tơpŭng hăng dua drơi akan, Ñu angak đĭ mơta pơ adai, hăng bơni hơơč kơ Ơi Adai, laih anŭn wơ̆k hĭ ƀañ tơpŭng hăng brơi kơ ƀing ding kơna Ñu pơpha brơi kơ ƀing mơnuih lu. Ñu ăt pha brơi dua drơi akan kơ rĭm čô mơnuih mơ̆n. </verse>
        <verse number="42">Abih bang gơñu ƀơ̆ng leng kơ trơi soh sel. </verse>
        <verse number="43">Laih anŭn gơñu duñ mă ƀañ tơpŭng hăng akan bă pluh dua bai. </verse>
        <verse number="44">Mrô ƀing ƀơ̆ng ƀañ tơpŭng anŭn hmâo rơma rơbâo čô đah rơkơi.</verse>
        <verse number="45">Laih anŭn mơtam Yêsu brơi ƀing ding kơna Ñu đĭ sŏng găn nao hang gah adih anăp nao pơ plei Bêtsaida hlâo kơ Ñu, tơdang Ñu brơi ƀing mơnuih lu glaĭ. </verse>
        <verse number="46">Giơ̆ng kơ Ñu hmâo laĭ nao hiam kơ ƀing mơnuih lu anŭn, Ñu đĭ pơ čư̆ kiăng iâu laĭ. </verse>
        <verse number="47">Tơ mơmŏt truh, sŏng anŭn dŏ tơ̆ng krah ia rơsĭ laih, samơ̆ Yêsu ăt dŏ hơjăn Ñu pơ kơdư. </verse>
        <verse number="48">Yêsu ƀuh ƀing ding kơna Ñu waih sŏng hăng tơlơi tơnap gleh, yua kơ angĭn thut klă pă anăp gơñu. Ƀơi giăm mơguah Yêsu nao pơ gơñu, rơbat ƀơi ngŏ jơlah ia, Ñu pơmĭn kiăng blaĭ nao hlâo kơ gơñu. </verse>
        <verse number="49">Samơ̆ tơ gơñu ƀuh Yêsu rơbat ƀơi ngŏ jơlah ia, gơñu pơmĭn dah atâo hnŭn yơh gơñu ur kraih; </verse>
        <verse number="50">yua kơ abih bang gơñu leng kơ ƀuh Ñu, hnŭn yơh gơñu hwĭ bral biă mă. Samơ̆ tañ mơtam Yêsu pơhiăp hăng gơñu: “Kơjăp pran jua bĕ! Kâo yơh anai; anăm hwĭ ôh.” </verse>
        <verse number="51">Giơ̆ng anŭn Ñu đĭ amăng sŏng hrŏm hơbĭt hăng ƀing gơñu, laih anŭn angĭn rơiăt hĭ. Gơñu kơtuă hling hlang hloh dơ̆ng, </verse>
        <verse number="52">yua kơ gơñu ƀu thâo hluh ôh kơ tơlơi hrih ƀañ tơpŭng anŭn, yua kơ pran jua gơñu dŏ khăng.</verse>
        <verse number="53">Tơ gơñu găn ia rơsĭ laih, gơñu truh pơ lŏn plei Gênêsaret, laih anŭn akă hĭ sŏng ƀơi hang ia anŭn. </verse>
        <verse number="54">Tơ gơñu tơbiă mơ̆ng sŏng, ƀing ană plei thâo krăn mơtam Yêsu, </verse>
        <verse number="55">laih anŭn gơñu nao djŏp djang tring; pơpă anih gơñu hmư̆ Yêsu dŏ gơñu čơkung ba ƀing duăm ruă dŏ đih ƀơi sưng nao pơ anŭn. </verse>
        <verse number="56">Pơpă anih Yêsu nao, amăng plei anĕt, plei prŏng, ƀôdah ƀơi gah rơngiao plei, arăng pioh ƀing duăm ruă amăng anih sang sĭ mia, laih anŭn gơñu rơkâo kơwưh kơ Yêsu brơi gơñu ƀiă hloh dưi ruaih kơnơ̆ng ƀơi jih ao Ñu đôč. Laih anŭn abih bang hlơi ruaih bơ̆t djơ̆ ao Ñu leng kơ suaih soh sel.</verse>
      </chapter>
      <chapter number="7">
        <verse number="1">Hlăk anŭn hmâo ƀing Pharisi hrŏm hơbĭt hăng đơđa ƀing nai pơtô tơlơi juăt mơ̆ng plei Yêrusalem nao pơtŭm jum dar Yêsu, </verse>
        <verse number="2">gơñu thâo đơđa ƀing ding kơna Yêsu ƀơ̆ng huă hăng tơngan grĭ, kiăng laĭ ƀu rao tơngan.</verse>
        <verse number="3">(Tui hăng tơlơi phiăn ƀing ơi adon, ƀing Pharisi hăng abih bang ƀing Yuđa ƀu ƀơ̆ng huă ôh tơdah ƀu rao tơngan hlâo, </verse>
        <verse number="4">tơ ƀing gơñu glaĭ mơ̆ng sang sĭ mia, ƀing gơñu ƀu ƀơ̆ng huă ôh tơdah ƀing gơñu aka rao tơngan. Laih anŭn gơñu tui lu mơta tơlơi phiăn pơkŏn dơ̆ng, kiăng laĭ tơlơi phiăn rao mŏng, gŏ lŏn, gŏ kong laih anŭn kơƀang ƀơ̆ng huă.)</verse>
        <verse number="5">Yua kơ anŭn, ƀing Pharisi hăng ƀing nai pơtô tơlơi juăt tơña kơ Yêsu: “Yua hơgĕt ƀing ding kơna Ih ƀu hơdip tui tơlơi phiăn ƀing ơi adon, laih anŭn gơñu ƀơ̆ng huă hăng tơngan grĭ lĕ?”</verse>
        <verse number="6">Yêsu laĭ glaĭ kơ gơñu: “Êsai laĭ lui hlâo kơ ƀing gih jing ƀing plơ̆m ƀlor djơ̆ biă mă yơh, kar hăng tơlơi hmâo čih laih:
‘Ƀing ană plei pla anai pơpŭ kơ Kâo hăng tơƀuai gơñu,
Samơ̆ pran jua gơñu dŏ ataih mơ̆ng Kâo biă mă.</verse>
        <verse number="7">Bruă gơñu kơkuh pơpŭ kơ Kâo jing đôč đač,
Mơta tơlơi gơñu pơtô kơnơ̆ng jing khul tơlơi phiăn ană mơnuih đôč.’</verse>
        <verse number="8">Ƀing gih lui laih tơlơi Ơi Adai pơtă, laih anŭn djă pioh kơjăp tơlơi juăt ană mơnuih.”</verse>
        <verse number="9">Tui anŭn Yêsu laĭ kơ gơñu: “Hăng tơlơi mơneč ƀing gih lui hĭ tơlơi Ơi Adai pơtă, kiăng djă pioh tơlơi phiăn ƀing gih pô. </verse>
        <verse number="10">Yua kơ Môis laĭ: ‘Pơpŭ bĕ kơ amĭ ama ih,’ laih anŭn ‘Hlơi pô pơhiăp sat kơ ama ƀôdah amĭ ñu, sĭt ñu khŏm djai.’ </verse>
        <verse number="11">Samơ̆ ƀing gih laĭ: ‘Tơdah sa čô laĭ kơ ama ƀôdah amĭ ñu, hơgĕt mơnơ̆ng kâo dưi djru ih jing Kôrban,’ (kiăng laĭ pơyơr laih kơ Ơi Adai), </verse>
        <verse number="12">ƀing gih ƀu brơi ñu djru amĭ ama gơ̆ dơ̆ng tah. </verse>
        <verse number="13">Hăng tơlơi juăt ƀing gih pơtô, tui anŭn ƀing gih yap tơlơi Ơi Adai pơhiăp jing đôč đač. Laih anŭn lu tơlơi ƀing gih ngă kar hăng anŭn.”</verse>
        <verse number="14">Giơ̆ng anŭn Yêsu iâu dơ̆ng ƀing mơnuih lu, rai hăng laĭ kơ gơñu: “Brơi abih bang ƀing gih hmư̆ laih anŭn thâo hluh bĕ. </verse>
        <verse number="15">Ƀu hmâo ôh sa mơta mơnơ̆ng mơ̆ng gah rơngiao mơnuih dưi mŭt amăng ñu hăng pơgrĭ hĭ ñu, samơ̆ hơgĕt mơnơ̆ng tơbiă mơ̆ng mơnuih, mơnơ̆ng anŭn yơh pơgrĭ ñu.”</verse>
        <verse number="17">Tơ Ñu lui laih ƀing mơnuih lu laih anŭn mŭt amăng sang, ƀing ding kơna tơña Ñu kơ tơlơi bơhmutu anŭn. </verse>
        <verse number="18">Yêsu laĭ kơ gơñu: “Wơ̆t kơ ƀing gih ăt aka thâo hluh mơ̆n hă? Ƀing gih ƀu thâo ôh hă hơgĕt mơnơ̆ng mơ̆ng gah rơngiao mŭt amăng mơnuih ƀu dưi ngă pơgrĭ mơnuih ôh? </verse>
        <verse number="19">Yua kơ mơnơ̆ng anŭn ƀu mŭt amăng pran jua ôh, samơ̆ amăng hlŭng laih anŭn hlŏng tơbiă pơ gah rơngiao.” (Tui anŭn Yêsu kiăng laĭ abih bang mơnơ̆ng leng kơ dưi ƀơ̆ng soh sel.)</verse>
        <verse number="20">Laih anŭn Yêsu laĭ: “Hơgĕt mơnơ̆ng tơbiă mơ̆ng mơnuih, mơnơ̆ng anŭn yơh pơgrĭ ñu. </verse>
        <verse number="21">Yua kơ mơ̆ng amăng lăm, mơ̆ng pran jua mơnuih tơbiă rai tơlơi pơmĭn sat, tơlơi rih răm, tơlơi klĕ, tơlơi pơdjai mơnuih, </verse>
        <verse number="22">tơlơi klĕ pyu, tơlơi hưp ham, tơlơi ƀrưh hmiah, tơlơi pleč ƀlor, tơlơi hơtoh djraĭ, tơlơi moañ, pơhiăp pơčeh, tơlơi pơgao, laih anŭn tơlơi mlŭk. </verse>
        <verse number="23">Abih bang tơlơi sat anŭn leng kơ tơbiă mơ̆ng amăng lăm, laih anŭn ngă pơgrĭ mơnuih.”</verse>
        <verse number="24">Ñu tơbiă mơ̆ng tring anŭn nao pơ tring plei Tir. Ñu mŭt amăng sa boh sang, Ñu ƀu kiăng arăng thâo Ñu dŏ pơ anŭn ôh, samơ̆ Ñu ƀu thâo hơgơ̆m ôh. </verse>
        <verse number="25">Hmâo sa čô đah kơmơi hmâo ană đah kơmơi anĕt hmâo yang bơngăt grĭ hơƀak dŏ amăng ñu, hmư̆ hing kơ Yêsu, laih anŭn tañ mơtam nao bon ƀơi tơkai Yêsu. </verse>
        <verse number="26">Đah kơmơi anŭn jing sa čô mơnuih Tuai mơ̆ng tring Phênisi čar Siri; ñu rơkâo kơwưh kơ Yêsu puh pơđuaĭ yang sat mơ̆ng ană đah kơmơi gơ̆. </verse>
        <verse number="27">Ñu laĭ kơ gơ̆: “Brơi kơ ană bă ƀơ̆ng huă trơi hlâo amơĭ, yua kơ ƀu hiam ôh mă ƀañ tơpŭng ƀing ană bă laih anŭn glŏm brơi kơ asâo.”</verse>
        <verse number="28">Samơ̆ đah kơmơi anŭn laĭ glaĭ kơ Ñu: “Djơ̆ yơh, Ơ Khua, samơ̆ ƀing asâo dŏ gah yŭ kơƀang ăt dưi ƀơ̆ng mơ̆n aru ƀañ ƀing ană bă lĕ trŭn.”</verse>
        <verse number="29">Tui anŭn Yêsu laĭ kơ gơ̆: “Ih glaĭ bĕ, yua kơ tơlơi ih pơhiăp tui anŭn, yang sat tơbiă laih mơ̆ng ană đah kơmơi ih.”</verse>
        <verse number="30">Đah kơmơi anŭn glaĭ pơ sang ƀuh ană ñu dŏ đih ƀơi sưng, laih anŭn yang sat tơbiă laih.</verse>
        <verse number="31">Giơ̆ng kơ Yêsu tơbiă mơ̆ng tring plei Tir, găn plei Sidôn anăp nao ia rơsĭ Galilê, mŭt amăng tring Dêkapôlis. </verse>
        <verse number="32">Arăng ba nao pơ Yêsu sa čô mơnuih tơngil hăng kơmlô laih anŭn gơñu rơkâo kơwưh kơ Yêsu ah tơngan ƀơi pô anŭn. </verse>
        <verse number="33">Yêsu ba pô anŭn tơbiă mơ̆ng ƀing mơnuih lu nao pơ anih hơjăn, laih anŭn Ñu čŭt čơđeng Ñu ƀơi dua gah amăng tơngia ñu. Laih anŭn čuh ia bah pik ƀơi jơlah gơ̆. </verse>
        <verse number="34">Tơdang Ñu angak đĭ mơta pơ adai. Ñu kơhôih jua hăng laĭ kơ gơ̆. “Êphatha” kiăng laĭ “pŏk bĕ.”</verse>
        <verse number="35">Tañ mơtam tơngia ñu pŏk hĭ, jơlah ñu klaih, laih anŭn ñu čơdơ̆ng pơhiăp klă rơđah. </verse>
        <verse number="36">Tui anŭn Yêsu pơtă kơ ƀing anŭn anăm ră ruai kơ arăng ôh, samơ̆ jai Yêsu khă jai hloh dơ̆ng gơñu ră ruai tơlơi anŭn. </verse>
        <verse number="37">Ƀing anŭn dŏ kơtuă hling biă mă hăng laĭ “Ñu ngă abih bang bruă hiam soh sel. Ñu ngă brơi wơ̆t mơnuih tơngil dưi hmư̆ laih anŭn mơnuih kơmlô thâo pơhiăp.”</verse>
      </chapter>
      <chapter number="8">
        <verse number="1">Amăng hơdôm hrơi anŭn, sa wơ̆t dơ̆ng ƀing mơnuih lu pơtŭm glaĭ, laih anŭn gơñu ƀu hmâo mơnơ̆ng ƀơ̆ng huă ôh, Yêsu iâu ƀing ding kơna Ñu rai pơ Ñu hăng laĭ kơ gơñu, </verse>
        <verse number="2">“Kâo pap kơ ƀing mơnuih lu anai, yua kơ gơñu hmâo dŏ hrŏm hơbĭt hăng Kâo klâo hrơi laih, laih anŭn ƀu hmâo mơnơ̆ng ƀơ̆ng huă ôh. </verse>
        <verse number="3">Tơdah Kâo brơi gơñu glaĭ hăng tơlơi rơpa, gơñu či rơwet rŏk jơlan; yua kơ hmâo đơđa amăng ƀing gơñu rai mơ̆ng ataih.”</verse>
        <verse number="4">Ƀing ding kơna Ñu laĭ glaĭ: “Amăng tơdrŏn tač anai hyư̆m dưi hmâo ƀañ tơpŭng čem ƀing anai lĕ?”</verse>
        <verse number="5">Yêsu tơña kơ gơñu: “Hơdôm klŏ ƀañ tơpŭng ƀing gih hmâo?” Gơñu laĭ: “Tơjuh klŏ.”</verse>
        <verse number="6">Yêsu pơtă brơi ƀing mơnuih lu dŏ ber ƀơi lŏn. Ñu mă tơjuh klŏ ƀañ tơpŭng, laih bơni hơơč kơ Ơi Adai, Ñu wơ̆k ƀañ tơpŭng brơi kơ ƀing ding kơna Ñu pơpha brơi; laih anŭn gơñu pơpha brơi kơ ƀing mơnuih lu. </verse>
        <verse number="7">Gơñu ăt hmâo mơ̆n ƀơƀiă drơi akan anĕt, laih bơni hơơč kơ Ơi Adai, kar kaĭ mơ̆n Ñu pơtă kơ ƀing ding kơna Ñu pơpha brơi akan anŭn kơ ƀing mơnuih lu. </verse>
        <verse number="8">Abih bang mơnuih ƀơ̆ng trơi soh sel, laih anŭn gơñu duñ djah dŏ glaĭ bă tơjuh bai. </verse>
        <verse number="9">Ƀing ƀơ̆ng anŭn hmâo giăm pă rơbâo čô. Giơ̆ng anŭn Yêsu brơi ƀing mơnuih glaĭ, </verse>
        <verse number="10">laih anŭn tañ mơtam Yêsu đĭ sŏng hrŏm hơbĭt hăng ƀing ding kơna Ñu, laih anŭn nao pơ tring Dalmanutha.</verse>
        <verse number="11"> Ƀing Pharisi rai laih anŭn pơrơjah hăng Yêsu. Gơñu rơkâo Yêsu ngă sa gru kơnăl mơyang mơ̆ng adai kiăng lông lăng Ñu. </verse>
        <verse number="12">Yêsu kơhôih amăng bơngăt jua hăng laĭ: “Yua hơgĕt ƀing mơnuih rơnŭk anai hơduah sa gru kơnăl mơyang? Sĭt biă mă Kâo laĭ kơ ƀing gih, ƀu či hmâo sa gru kơnăl mơyang brơi kơ ƀing rơnŭk anai ôh.”</verse>
        <verse number="13">Giơ̆ng anŭn Yêsu lui gơñu, wơ̆t glaĭ đĭ sŏng hăng găn nao pơ hang gah adih.</verse>
        <verse number="14">Ƀing ding kơna wơr bĭt djă ba ƀañ tơpŭng; amăng sŏng gơñu kơnơ̆ng hmâo sa klŏ ƀañ tơpŭng đôč. </verse>
        <verse number="15">Yêsu pơtă kơ gơñu hăng laĭ: “Răng bĕ kơ tơpơi ƀing Pharisi hăng tơpơi Hêrôt.”</verse>
        <verse number="16">Gơñu črŏng sai tơdruă gơñu kơ tơlơi anŭn hăng laĭ: “Ñu pơhiăp tui anŭn yua kơ ƀing ta ƀu hmâo djă ƀañ tơpŭng ôh.”</verse>
        <verse number="17">Yêsu thâo tơlơi anŭn hăng laĭ kơ gơñu: “Hyư̆m ƀing gih črŏng sai kơ tơlơi ƀing gih ƀu hmâo ƀañ tơpŭng lĕ? Ƀing gih aka thâo hăng aka hluh ôh hă? Pran jua ƀing gih ăt dŏ khăng hă? </verse>
        <verse number="18">Ƀing gih hmâo mơta hyư̆m ƀing gih ƀu ƀuh ôh hă? Ƀing gih hmâo tơngia hyư̆m ƀing gih ƀu hmư̆ hă? Ƀing gih ƀu hơdơr ôh hă? </verse>
        <verse number="19">Tơ Kâo wơ̆k rơma klŏ ƀañ tơpŭng brơi kơ rơma rơbâo čô mơnuih, ƀing gih duñ glaĭ hơdôm bai čơđeh meh ƀañ rơbeh?” Gơñu laĭ glaĭ: “Pluh dua bai.”</verse>
        <verse number="20">“Laih anŭn tơjuh klŏ ƀañ tơpŭng brơi kơ pă rơbâo čô mơnuih, ƀing gih duñ glaĭ hơdôm bai čơđeh meh ƀañ rơbeh?” Gơñu laĭ glaĭ: “Tơjuh bai.”</verse>
        <verse number="21">Yêsu laĭ kơ gơñu: “Ƀing gih ăt aka thâo hluh ôh hă?”</verse>
        <verse number="22">Laih anŭn gơñu truh pơ plei Bêtsaida. Arăng ba rai pơ Yêsu sa čô đah rơkơi bum mơta, hăng rơkâo kơwưh kơ Yêsu ruaih gơ̆. </verse>
        <verse number="23">Yêsu djă tơngan pô bum anŭn, ba gơ̆ pơ gah rơngiao plei. Laih anŭn tơ Ñu kơčuh ia bah ƀơi mơta gơ̆ hăng ah tơngan ƀơi ñu, Ñu tơña gơ̆: “Ih ƀuh mơnơ̆ng hơgĕt mơ̆?”</verse>
        <verse number="24">Gơ̆ angak lăng hăng laĭ: “Kâo ƀuh mơnuih, samơ̆ gơñu kar hăng phŭn kơyâo hlăk dŏ rơbat.”</verse>
        <verse number="25">Sa wơ̆t dơ̆ng Yêsu ah tơngan Ñu ƀơi mơta gơ̆, laih anŭn gơ̆ lăng ƀu kơ ƀleh ôh laih anŭn gơ̆ hlao mơtam hăng ƀuh klă rơđah abih bang mơnơ̆ng. </verse>
        <verse number="26">Yêsu brơi gơ̆ glaĭ pơ sang hăng pơtă: “Anăm mŭt glaĭ ôh amăng plei.”</verse>
        <verse number="27">Yêsu hrŏm hơbĭt hăng ƀing ding kơna Ñu đuaĭ mơ̆ng anŭn, laih anŭn nao pơ lu boh plei amăng tring Sêsarê Philip. Tơdang rơbat rŏk jơlan Yêsu tơña kơ ƀing ding kơna Ñu: “Hlơi Kâo jing tui hăng arăng laĭ?”</verse>
        <verse number="28"> Gơñu laĭ glaĭ: “Yôhan Ƀatem, laih anŭn ƀing pơkŏn laĭ Êli, ƀing pơkŏn dơ̆ng laĭ sa čô amăng ƀing pô laĭ lui hlâo.”</verse>
        <verse number="29"> Yêsu tơña kơ ƀing gơ̆: “Samơ̆ ƀing gih laĭ hlơi Kâo jing?”
Pêtrôs laĭ glaĭ kơ Ñu: “Ih jing Yang Krist.”</verse>
        <verse number="30">Laih anŭn Khua Yang Yêsu khă kơtang tĭt kơ ƀing gơñu, anăm pơhaih kơ arăng ôh hlơi Ñu jing.</verse>
        <verse number="31">Hlăk anŭn Yêsu čơdơ̆ng pơtô kơ gơñu tơlơi Ană Mơnuih khŏm tŭ lu tơlơi ruă nuă, laih anŭn ƀing kŏng tha, ƀing khua ngă yang prŏng, ƀing nai pơtô tơlơi juăt či hơngah lui Ñu, hăng pơdjai hĭ Ñu, laih anŭn klâo hrơi tơdơi Ñu či hơdip glaĭ dơ̆ng. </verse>
        <verse number="32">Yêsu laĭ tơlơi anŭn klă rơđah biă mă. Pêtrôs ba Yêsu pơ anih pơkŏn hăng khă kơ Ñu anăm laĭ tui anŭn ôh. </verse>
        <verse number="33">Samơ̆ Yêsu wir lăng kơ ƀing ding kơna Ñu, hăng ƀuah Pêtrôs: “Ơ Satan, kơdŭn bĕ gah klon Kâo. Yua kơ ih ƀu pơmĭn kơ bruă Ơi Adai ôh samơ̆ kơnơ̆ng pơmĭn kơ bruă ană mơnuih đôč.”</verse>
        <verse number="34"> Giơ̆ng anŭn Yêsu iâu ƀing mơnuih lu hrŏm hơbĭt hăng ƀing ding kơna Ñu laih anŭn laĭ: “Tơdah hlơi pô kiăng đuaĭ tui Kâo brơi ñu khŏm hơngah hĭ tơlơi pô ñu kiăng, glăm kơyâo bơrơkal ñu pô, hăng đuaĭ tui Kâo. </verse>
        <verse number="35">Yua kơ hlơi kiăng pơklaih tơlơi hơdip ñu, ñu či rơngiă hĭ; samơ̆ hlơi rơngiă tơlơi hơdip ñu yua kơ Kâo hăng yua kơ Tơlơi Phrâo Hiam, ñu či pơklaih tơlơi hơdip ñu. </verse>
        <verse number="36">Yua kơ, hơgĕt tơlơi tŭ yua kơ sa čô mơnuih tơdah ñu hmâo abih lŏn tơnah, samơ̆ rơngiă hĭ bơngăt ñu? </verse>
        <verse number="37">Hăng mơnơ̆ng hơgĕt ñu dưi brơi kiăng song glaĭ bơngăt ñu? </verse>
        <verse number="38">Yua kơ hlơi pô mlâo kơ Kâo hăng kơ tơlơi Kâo pơhiăp amăng rơnŭk rih răm hăng soh sat anai, kar kaĭ mơ̆n Ană Mơnuih či mlâo kơ pô anŭn hlăk Ñu rai amăng tơlơi ang yang Ama Ñu hrŏm hơbĭt hăng ƀing ling jang rơgoh hiam Ñu.”</verse>
      </chapter>
      <chapter number="9">
        <verse number="1">Laih anŭn Yêsu laĭ hăng gơñu: “Sĭt biă mă Kâo laĭ kơ ƀing gih, hmâo đơđa ƀing dŏ dơ̆ng ƀơi anai ƀu či djai ôh hlâo kơ gơñu ƀuh dêh čar pơtao Ơi Adai rai hăng tơlơi dưi mơyang.”</verse>
        <verse number="2"> Năm hrơi tơdơi Yêsu ba Pêtrôs, Yakơ, hăng Yôhan đĭ pơ glong čŏng čư̆ hơjăn gơñu. Laih anŭn drơi jan Yêsu hrih ƀơi anăp gơñu. </verse>
        <verse number="3">Sum ao Ñu rơđah jing kơmlă hăng kŏ biă mă, kŏ hloh kơ arăng dưi ngă ƀơi lŏn tơnah anai. </verse>
        <verse number="4">Plŭt Êli hăng Môis pơƀuh rai. Dua čô anŭn dŏ pơhiăp hrŏm hăng Yêsu. </verse>
        <verse number="5">Pêtrôs laĭ hăng Yêsu. “Ơ Nai hiam yơh ƀing ta dŏ pơ anai, brơi ƀing ta ngă klâo boh sang khăn, sa boh kơ Ih, sa boh kơ Môis, hăng sa boh kơ Êli.” </verse>
        <verse number="6">Yua kơ Pêtrôs ƀu thâo či pơhiăp hơgĕt ôh, yua kơ gơñu hwĭ biă mă.</verse>
        <verse number="7"> Giơ̆ng anŭn hmâo sa ƀŭt kơthul gom gơñu, laih anŭn hmâo asăp pơhiăp mơ̆ng kơthul anŭn: “Anai yơh jing Ană Kâo, Pô Kâo khăp hơeng biă mă. Brơi ƀing gih hmư̆ hiăp Ñu bĕ.” </verse>
        <verse number="8">Tô̆ kơ thĕng, tơ ƀing ding kơna lăng jum dar, gơñu ƀu ƀuh hlơi dơ̆ng ôh hrŏm hơbĭt hăng gơñu, kơnơ̆ng hơjăn Yêsu đôč.</verse>
        <verse number="9">Tơdang gơñu trŭn mơ̆ng čư̆, Yêsu pơtă kơ ƀing gơñu anăm ră ruai kơ arăng ôh kơ tơlơi gơñu hmâo ƀuh laih tơl Ană Mơnuih hơdip glaĭ mơ̆ng ƀing djai.</verse>
        <verse number="10">Tui anŭn gơñu djă pioh tơlơi anŭn laih anŭn tơña tơdruă gơñu: “hơgĕt kiăng laĭ: ‘tơlơi hơdip glaĭ mơ̆ng ƀing djai?’” </verse>
        <verse number="11">Gơñu tơña kơ Yêsu: “Hyư̆m ƀing nai pơtô tơlơi juăt laĭ, Êli khŏm rai hlâo?”</verse>
        <verse number="12">Yêsu laĭ kơ gơñu: “Sĭt biă mă Êli khŏm rai hlâo kiăng pơkra glaĭ abih bang bruă. Hyư̆m ngă ăt hmâo mơ̆n Hră Ơi Adai Pơhiăp čih kơ Ană Mơnuih khŏm tŭ lu tơlơi ruă nuă laih anŭn tơlơi arăng či hơngah lui hĭ Ñu? </verse>
        <verse number="13">Samơ̆ Kâo laĭ kơ ƀing gih thâo, Êli hmâo rai laih, laih anŭn gơñu hmâo ngă laih kơ gơ̆ tui hăng tơlơi gơñu kiăng, tui hăng Hră Ơi Adai Pơhiăp hmâo čih djơ̆ laih kơ gơ̆.”</verse>
        <verse number="14">Tơ gơñu truh pơ ƀing ding kơna pơkŏn, gơñu ƀuh phung mơnuih lu biă mă dŏ jum dar gơñu, laih anŭn hmâo hơdôm čô nai pơtô tơlơi juăt dŏ pơrơjah hăng gơñu. </verse>
        <verse number="15">Tơ phung mơnuih lu ƀuh Ñu, gơñu kơtuă biă mă laih anŭn tañ mơtam gơñu nao čơkă kơkuh kơ Yêsu. </verse>
        <verse number="16">Yêsu tơña kơ gơñu: “Tơlơi hơgĕt ƀing gih pơrơjah hăng gơñu?”</verse>
        <verse number="17">Sa čô amăng phung mơnuih lu anŭn laĭ glaĭ kơ Yêsu: “Ơ Nai, kâo ba rai ană đah rơkơi kâo pơ Ih, yua kơ hmâo yang sat ngă kơ ñu jing kơmlô. </verse>
        <verse number="18">Rĭm wơ̆t yang ngă ñu, ñu pơrơbuh gơ̆ pơ lŏn, ƀlĕ pơrơboh ia bah, kĕ tơgơi laih anŭn drơi jan gơ̆ khăng arăng hĭ. Kâo hmâo rơkâo kơ ƀing ding kơna Ih puh pơđuaĭ hĭ yang sat anŭn, samơ̆ gơñu ƀu dưi puh pơđuaĭ ôh.”</verse>
        <verse number="19">Yêsu laĭ glaĭ: “Ơ kơnŭng djuai ƀu hmâo tơlơi đaŏ, hơdôm sui dơ̆ng Kâo khŏm dŏ hrŏm hơbĭt hăng ƀing gih? Dơ̆ pă dơ̆ng Kâo khŏm gir hăng ƀing gih? Ba rai ñu pơ Kâo bĕ.” </verse>
        <verse number="20">Laih anŭn gơñu ba čơđai anĕt anŭn pơ Yêsu; tơ yang sat ƀuh Yêsu, ñu prăh rơbuh čơđai anŭn ƀơi lŏn mơtam, tơglung blư̆ nao rai, blôk ia bah. </verse>
        <verse number="21">Yêsu tơña kơ ama ñu: “Hơbin ñu hmâo laih tơlơi anŭn?” Ñu laĭ: “Čơdơ̆ng mơ̆ng gơ̆ hlăk dŏ anĕt.</verse>
        <verse number="22">Lu wơ̆t yang sat glŏm gơ̆ amăng apui ƀôdah amăng ia kiăng pơdjai gơ̆. Samơ̆ tơdah hơgĕt Ih dưi ngă, rơkâo kơ Ih pap hăng djru gơmơi đa.”</verse>
        <verse number="23">Yêsu laĭ kơ ñu: “Hyư̆m ih laĭ: ‘Tơdah Ih dưi’ Abih bang tơlơi dưi soh sel kơ hlơi pô đaŏ.”</verse>
        <verse number="24">Tañ mơtam ama čơđai anŭn ur laĭ: “Kâo đaŏ, rơkâo ih djru brơi tơlơi kâo ƀu đaŏ!”</verse>
        <verse number="25">Tơ Yêsu ƀuh ƀing mơnuih lu rai, Ñu ƀuah, laĭ kơ yang bơngăt grĭ hơƀak anŭn: “Ơ yang kơmlô hăng tơngil, Kâo pơtă kơ ŏng tơbiă bĕ mơ̆ng čơđai anĕt anai, laih anŭn anăm glaĭ mŭt amăng gơ̆ dơ̆ng ôh.”</verse>
        <verse number="26">Giơ̆ng kơ yang sat ur laih anŭn ñu pơañak drơi jan gơ̆ kơtang biă mă hăng tơbiă hĭ. Čơđai anŭn jing kar hăng sa čô djai yơh, tơl hmâo lu mơnuih amăng ƀing anŭn laĭ: “Gơ̆ djai yơh!” </verse>
        <verse number="27">Samơ̆ Yêsu mă tơngan ñu hăng rŭ đĭ, laih anŭn gơ̆ tơgŭ.</verse>
        <verse number="28">Tơ Yêsu mŭt sang, ƀing ding kơna tơña kơ Ñu tơdang Ñu dŏ hơjăn: “Yua hơgĕt ƀing gơmơi ƀu dưi puh pơđuaĭ ôh yang sat anŭn?”</verse>
        <verse number="29">Yêsu laĭ kơ gơñu: “Tơdah ƀu iâu laĭ ƀu hmâo hlơi dưi puh pơđuaĭ mơta yang sat anŭn ôh.”</verse>
        <verse number="30">Mơ̆ng anih anŭn gơñu hlŏng nao găn kwar Galilê, Yêsu ƀu kiăng arăng thâo tơlơi anŭn ôh, </verse>
        <verse number="31">yua kơ Ñu hmâo pơtô kơ ƀing ding kơna Ñu tơdang laĭ kơ ƀing gơ̆: “Arăng či jao lui Ană Mơnuih amăng tơngan mơnuih, laih anŭn gơñu či pơdjai hĭ Ñu; laih arăng pơdjai, hrơi tal klâo Ñu či hơdip glaĭ dơ̆ng.”</verse>
        <verse number="32">Samơ̆ ƀing gơñu ƀu thâo hluh ôh kơ tơlơi Yêsu hmâo pơhiăp anŭn, laih anŭn dơ̆ng gơñu hwĭ ƀu khĭn tơña Yêsu ôh.</verse>
        <verse number="33">Tui anŭn gơñu truh pơ plei Kapernum. Tơ Ñu mŭt amăng sang laih, Ñu tơña kơ ƀing gơ̆: “Hlăk rơbat ƀơi rŏk jơlan, ƀing gih pơrơjah tơlơi hơgĕt?”</verse>
        <verse number="34"> Samơ̆ ƀing gơñu dŏ rơiăt, yua kơ hlăk rŏk jơlan ƀing gơñu pơrơjah tơdruă gơñu, hlơi amăng ƀing gơñu jing prŏng hloh. </verse>
        <verse number="35">Yêsu dŏ ber, iâu pluh dua čô ƀing khua ding kơna hăng laĭ: “Tơdah hlơi kiăng jing tal sa, brơi ñu khŏm jing pô dŏ pơ rơnuč hloh kơ abih bang laih anŭn jing ding kơna kơ abih bang.” </verse>
        <verse number="36">Giơ̆ng anŭn Yêsu mă sa čô čơđai anĕt pioh gơ̆ ƀơi tơ̆ng krah ƀing gơñu. Ñu pi gơ̆ tơdang laĭ kơ ƀing gơñu. </verse>
        <verse number="37">“Hlơi jum sa čô čơđai anĕt kar hăng anai amăng anăn Kâo kar hăng ñu jum Kâo mơ̆n; laih anŭn hlơi jum Kâo, ƀu djơ̆ jum Kâo ôh, samơ̆ jum Pô hmâo pơkiaŏ rai Kâo.”</verse>
        <verse number="38">Yôhan laĭ hăng Yêsu: “Ơ Nai, gơmơi hmâo ƀuh sa čô mơnuih puh pơđuaĭ yang sat amăng anăn Ih, laih anŭn gơmơi khă ñu yua kơ ñu ƀu tui hăng ƀing ta ôh.”</verse>
        <verse number="39">Samơ̆ Yêsu laĭ: “Anăm khă ñu ôh, yua kơ ƀu hmâo ôh sa čô mơnuih ngă bruă mơsêh mơyang amăng anăn Kâo mơ̆n laih anŭn pơhiăp sat kơ Kâo mơ̆n. </verse>
        <verse number="40">Yua kơ hlơi ƀu pơkơdơ̆ng hăng ƀing ta ñu jing pô lơ̆m kơ ƀing ta. </verse>
        <verse number="41">Laih anŭn hlơi pô brơi kơ ƀing gih mơñum sa kơčok ia yua kơ ƀing gih jing ƀing lơ̆m kơ Yang Krist. Sĭt biă mă Kâo laĭ kơ ƀing gih, pô anŭn ƀu či rơngiă ôh tơlơi bơni apah ñu.”</verse>
        <verse number="42">“Tơdah hlơi ngă brơi sa čô amăng ƀing čơđai anĕt anai hmâo đaŏ laih Kâo lĕ amăng tơlơi soh, hiam hloh brơi arăng akă hĭ sa boh rơsŭng boh pơtâo prŏng ƀơi tơkuai pô anŭn hăng glŏm hĭ ñu amăng ia rơsĭ. </verse>
        <verse number="43">Tơdah tơngan ih ngă brơi ih lĕ rơbuh, čơ̆ng hĭ ñu bĕ; hiam hloh kơ ih mŭt amăng tơlơi hơdip hmâo kơnơ̆ng sa ƀĕ tơngan, hăng ih hmâo dua ƀĕ tơngan samơ̆ mŭt amăng war apui, amăng apui ƀu thâo rơngăm ôh. </verse>
        <verse number="45">Tơdah tơkai ih ngă brơi ih lĕ rơbuh, čơ̆ng hĭ ñu bĕ; hiam hloh kơ ih mŭt amăng tơlơi hơdip hmâo kơnơ̆ng sa ƀĕ tơkai, hăng ih hmâo dua ƀĕ tơkai samơ̆ arăng glŏm ih amăng war apui. </verse>
        <verse number="47">Tơdah mơta ih pơsoh ih ngă brơi ih lĕ rơbuh, blač hĭ ñu bĕ; hiam hloh kơ ih mŭt amăng dêh čar pơtao Ơi Adai hăng sa gah mơta, kơ ih hmâo dua gah mơta samơ̆ arăng glŏm hĭ ih amăng war apui. </verse>
        <verse number="48">Pơ anŭn hlăt ƀơ̆ng gơñu ƀu thâo djai, hăng apui ƀơ̆ng gơñu ƀu thâo rơngăm ôh.</verse>
        <verse number="49">Yua kơ arăng či pơđăm rĭm čô hăng apui.</verse>
        <verse number="50"> Hra jing hiam, samơ̆ tơdah hra rơngiă hĭ mơsĭn, hyư̆m ƀing gih dưi ngă kiăng kơ ñu mơsĭn glaĭ dơ̆ng? Brơi ƀing gih khŏm hmâo hra amăng ƀing gih pô, laih anŭn brơi ƀing gih hơdip rơnŭk rơnua hăng tơdruă ƀing gih.”</verse>
      </chapter>
      <chapter number="10">
        <verse number="1">Yêsu đuaĭ mơ̆ng anŭn nao pơ tring Yuđa laih anŭn pơ hang gah adih ia krong Yurdan. Ƀing mơnuih lu rai pơtŭm jum dar Ñu dơ̆ng, laih anŭn Ñu pơtô ƀing gơ̆ tui hăng tơlơi Ñu juăt ngă laih.</verse>
        <verse number="2">Hmâo ƀing Pharisi nao pơ Yêsu hăng tơña kiăng lông lăng Ñu: “Phiăn mơ̆ sa čô đah rơkơi klaih lui bơnai ñu?”</verse>
        <verse number="3">Yêsu laĭ glaĭ gơñu: “Hơgĕt Môis hmâo pơtă laih kơ ƀing gih?”</verse>
        <verse number="4"> Gơñu laĭ: “Môis brơi tơlơi dưi đah rơkơi čih hră klaih lui laih anŭn lui hĭ bơnai ñu.”</verse>
        <verse number="5">Samơ̆ Yêsu laĭ kơ gơñu: “Yua kơ pran jua ƀing gih khăng, hnŭn yơh ñu čih tơlơi juăt anŭn brơi kơ ƀing gih. </verse>
        <verse number="6">Samơ̆ mơ̆ng phŭn tơlơi hrih pơjing: ‘Ơi Adai kơnơ̆ng pơjing sa čô đah rơkơi laih anŭn sa čô đah kơmơi đôč.’ </verse>
        <verse number="7">‘Yua kơ tơlơi anŭn yơh đah rơkơi či lui amĭ ama ñu laih anŭn pơgop hăng bơnai ñu, </verse>
        <verse number="8">laih anŭn dua gơñu či jing hĭ sa asar.’ Tui anŭn gơñu ƀu jing dua dơ̆ng ôh, samơ̆ kơnơ̆ng jing sa asar đôč. </verse>
        <verse number="9">Tui anŭn, anăm brơi mơnuih pơčơlah hĭ ôh ƀing hlơi Ơi Adai hmâo pơgop laih.”</verse>
        <verse number="10">Tơdang gơñu dŏ amăng sang, ƀing ding kơna tơña kơ Yêsu dơ̆ng kơ tơlơi anŭn. </verse>
        <verse number="11">Yêsu laĭ kơ gơñu: “Hlơi lui bơnai ñu hăng dŏ bơnai pơkŏn, jing ñu ngă tơlơi klĕ pyu soh hăng bơnai ñu. </verse>
        <verse number="12">Laih anŭn tơdah đah kơmơi lui rơkơi ñu dŏ rơkơi pơkŏn, ăt ñu jing soh klĕ pyu mơ̆n.”</verse>
        <verse number="13">Arăng ba ƀing čơđai anĕt nao pơ Yêsu kiăng kơ Ñu ah tơngan hơ-ŭ mơyun kơ ƀing gơ̆; samơ̆ ƀing ding kơna ƀuah kơ ƀing ba čơđai anŭn. </verse>
        <verse number="14">Samơ̆ tơ Yêsu ƀuh tơlơi anŭn Ñu hil hăng laĭ kơ ƀing ding kơna Ñu: “Brơi ƀing čơđai rai pơ Kâo bĕ, anăm khă ƀing gơñu ôh, yua kơ dêh čar pơtao Ơi Adai lơ̆m kơ hlơi pô jing kar hăng ƀing čơđai anŭn. </verse>
        <verse number="15">Sĭt biă mă Kâo laĭ kơ ƀing gih, hlơi ƀu tŭ mă ôh dêh čar pơtao Ơi Adai kar hăng sa čô čơđai anĕt, ñu ƀu dưi mŭt pơ anŭn ôh.” </verse>
        <verse number="16">Giơ̆ng anŭn Yêsu pi mă ƀing čơđai, ah tơngan ƀơi gơñu hăng hơ-ŭ mơyun hiam brơi kơ ƀing gơ̆.</verse>
        <verse number="17">Tơdang Yêsu čơdơ̆ng rơbat nao, hmâo sa čô mơnuih nao čon tơŭt ƀơi anăp Ñu hăng tơña kơ Ñu: “Ơ Nai hiam klă, hơgĕt tơlơi kâo khŏm ngă kiăng dưi mă tŭ tơlơi hơdip hlŏng lar?”</verse>
        <verse number="18">Yêsu laĭ kơ ñu: “Yua hơgĕt ih iâu Kâo jing Pô hiam klă lĕ? Ƀu hmâo hlơi hiam klă ôh, kơnơ̆ng hơjăn Ơi Adai đôč. </verse>
        <verse number="19">Ih thâo laih tơlơi juăt: ‘Anăm pơdjai mơnuih ôh; anăm klĕ pyu ôh; anăm klĕ dŏp ôh; anăm ngă gơ̆ng jơlan ƀlor kơ arăng ôh; anăm plư pleč arăng ôh; pơpŭ bĕ kơ amĭ ama ih.’”</verse>
        <verse number="20">Gơ̆ laĭ glaĭ: “Ơ Nai, kâo hmâo tui gưt laih abih bang tơlơi juăt anŭn čơdơ̆ng mơ̆ng kâo dŏ čơđai.”</verse>
        <verse number="21">Yêsu lăng kơ gơ̆ hăng tơlơi khăp, laih anŭn laĭ: “Ih kơƀah sa tơlơi; nao bĕ, sĭ hĭ hơgĕt mơnơ̆ng ih hmâo hăng pha brơi kơ ƀing ƀun rin, laih anŭn ih či hmâo yơh kong ngăn yom amăng adai. Laih anŭn rai bĕ, đuaĭ tui Kâo.” </verse>
        <verse number="22">Tơ ñu hmư̆ tơlơi anŭn ƀô̆ mơta ñu kơtraŏ, laih anŭn ñu rơbat đuaĭ hăng tơlơi rơngot, yua kơ ñu hmâo dram gơnam lu biă mă.</verse>
        <verse number="23">Tui anŭn Yêsu lăng jum dar hăng laĭ kơ ƀing ding kơna Ñu: “Tơnap biă mă kơ ƀing pơdrŏng sah mŭt amăng dêh čar pơtao Ơi Adai!”</verse>
        <verse number="24">Ƀing ding kơna kơtuă kơ tơlơi Ñu pơhiăp anŭn. Samơ̆ Yêsu laĭ kơ ƀing gơñu dơ̆ng: “Ơ ƀing ană Kâo, tơnap biă mă yơh dưi mŭt amăng dêh čar pơtao Ơi Adai. </verse>
        <verse number="25">Amuñ hloh kơ sa drơi aseh samô mŭt ƀơi amăng jrum hăng sa čô mơnuih pơdrŏng mŭt amăng dêh čar pơtao Ơi Adai.”</verse>
        <verse number="26">Ƀing ding kơna Ñu kơtuă biă mă hăng laĭ tơdruă gơñu: “Tui anŭn hlơi dưi klaih lĕ?”</verse>
        <verse number="27">Yêsu lăng kơ ƀing gơñu hăng laĭ: “Tơlơi anŭn mơnuih ƀu dưi ngă ôh, samơ̆ Ơi Adai dưi ngă; yua kơ abih bang tơlơi Ơi Adai dưi ngă soh sel.”</verse>
        <verse number="28">Pêtrôs čơdơ̆ng laĭ hăng Yêsu: “Lăng anai, gơmơi hmâo lui laih abih bang tơlơi kiăng đuaĭ tui Ih.”</verse>
        <verse number="29">Yêsu laĭ: “Sĭt biă mă Kâo laĭ kơ ƀing gih, abih bang hlơi pô lui laih sang ñu ƀôdah ƀing adơi ayŏng, amai adơi, amĭ ama, ƀing ană bă, ƀôdah lŏn hmua ñu yua kơ Kâo hăng yua kơ Tơlơi Phrâo Hiam, </verse>
        <verse number="30">ñu anŭn či mă tŭ amăng rơnŭk anai mơtam sa rơtuh wơ̆t lu hloh pưk sang, adơi ayŏng, amai adơi, amĭ, ƀing ană bă, laih anŭn lŏn hmua hrŏm hơbĭt hăng tơlơi arăng ngă sat mơ̆n, laih anŭn tơlơi hơdip hlŏng lar amăng rơnŭk či truh tơdơi. </verse>
        <verse number="31">Samơ̆ hmâo lu mơnuih hlâo či jing tơdơi, laih anŭn ƀing tơdơi či jing hlâo.”</verse>
        <verse number="32">Khua Yang Yêsu hăng ƀing ding kơna hlăk rơbat ƀơi jơlan đĭ nao pơ Yêrusalem, Yêsu rơbat nao hlâo ƀơi anăp gơñu. Ƀing ding kơna hwĭ hyưt laih anŭn ƀing đuaĭ tui Ñu hmâo tơlơi hwĭ bral. Sa wơ̆t dơ̆ng Yêsu iâu mă pluh dua čô khua ding kơna hơjăn gơñu laih anŭn čơdơ̆ng laĭ brơi kơ gơñu tơlơi či truh kơ Ñu. </verse>
        <verse number="33">Ñu laĭ: “Hmư̆ bĕ, ƀing ta nao pơ plei Yêrusalem, arăng či jao lui Ană Mơnuih kơ ƀing khua ngă yang prŏng laih anŭn kơ ƀing nai pơtô tơlơi juăt. Gơñu či klă kơđi pơdjai Ñu, laih anŭn jao lui Ñu kơ ƀing djuai tuai. </verse>
        <verse number="34">Arăng či djik djak kơ Ñu, kơčuh ia bah ƀơi Ñu, taih Ñu hăng hrĕ hnuăt, hăng pơdjai hĭ Ñu. Samơ̆ klâo hrơi tơdơi Ñu či hơdip glaĭ.”</verse>
        <verse number="35">Yakơ hăng Yôhan, ƀing ană đah rơkơi Sêbêdê, nao pơ anăp Yêsu hăng tơña kơ Ñu: “Ơ Nai, gơmơi kiăng kơ Ih ngă brơi gơmơi hơgĕt tơlơi gơmơi rơkâo.”</verse>
        <verse number="36">Yêsu tơña: “Hơgĕt tơlơi ƀing gih kiăng kơ Kâo ngă brơi?”</verse>
        <verse number="37">Gơñu laĭ glaĭ: “Amăng dêh čar pơtao ang yang Ih, rơkâo kơ Ih brơi gơmơi dŏ ber sa čô gah hơnuă laih anŭn sa čô gah iao Ih.”</verse>
        <verse number="38">Samơ̆ Yêsu laĭ kơ gơñu: “Ƀing gih ƀu thâo ôh hơgĕt tơlơi ƀing gih rơkâo. Ƀing gih dưi mơ̆ mơñum kơčok Kâo mơñum, laih anŭn dưi tŭ mơ̆ tơlơi ƀatem Kâo tŭ?”</verse>
        <verse number="39">Gơñu laĭ: “Gơmơi dưi mơ̆n.”
Tui anŭn Yêsu laĭ kơ gơñu: “Ƀing gih či mơñum kơčok Kâo či mơñum, laih anŭn ƀing gih či tŭ tơlơi ƀatem Kâo tŭ. </verse>
        <verse number="40">Samơ̆ tơlơi dŏ ber gah hơnuă ƀôdah gah iao Kâo, ƀu djơ̆ Kâo pha brơi ôh. Tơlơi anŭn pioh brơi kơ hlơi Ơi Adai hmâo pơkă pioh laih.”</verse>
        <verse number="41">Tơ ƀing pluh čô hmư̆ tơlơi anŭn, gơñu čơdơ̆ng hil Yakơ hăng Yôhan. </verse>
        <verse number="42">Yêsu iâu gơñu rai pơ Ñu hăng laĭ kơ gơñu: “Ƀing gih thâo laih ƀing mơnuih arăng brơi wai lăng ƀing djuai tuai khăp yua tơlơi kơtư̆ juă wai lăng plei pla, laih anŭn ƀing khua prŏng gơñu khăp yua tơlơi dưi kơtang kiăng gĭt gai ană plei. </verse>
        <verse number="43">Samơ̆ tơ̆ng krah ƀing gih ƀu djơ̆ kar hăng anŭn ôh, hlơi pô kiăng jing prŏng amăng ƀing gih, brơi ñu jing ding kơna kơ ƀing gih. </verse>
        <verse number="44">Laih anŭn hlơi pô kiăng ngă khua amăng ƀing gih, brơi ñu jing hlŭn kơ abih bang. </verse>
        <verse number="45">Yua kơ kar kaĭ mơ̆n Ană Mơnuih hmâo rai laih ƀu djơ̆ kiăng kơ arăng mă bruă kơ Ñu ôh, samơ̆ Ñu kiăng mă bruă kơ arăng, laih anŭn jao brơi tơlơi hơdip Ñu pô jing nua song mă kơ lu mơnuih.”</verse>
        <verse number="46">Giơ̆ng anŭn gơñu truh pơ plei Yêrikô. Tơdang Yêsu hăng ƀing ding kơna Ñu tơbiă mơ̆ng plei Yêrikô hrŏm hơbĭt hăng sa phung mơnuih lu, hmâo sa čô mơnuih bum mơta hyu rơkâo dan anăn gơ̆ Ƀartimê ană đah rơkơi Timê, dŏ ber ƀơi akiăng jơlan. </verse>
        <verse number="47">Tơ ñu hmư̆ arăng laĭ anai Yêsu plei Nasaret, gơ̆ čơdơ̆ng ur kraih hăng laĭ: “Ơ Yêsu, Ană Đawit, pap mơñai kơ kâo đa.”</verse>
        <verse number="48">Lu mơnuih khă gơ̆, brơi gơ̆ dŏ rơiăt, samơ̆ gơ̆ ur kraih hloh dơ̆ng: “Ơ Ană Đawit, pap mơñai kơ kâo đa.”</verse>
        <verse number="49">Yêsu dŏ hĭ hăng laĭ: “Iâu gơ̆ rai pơ anai bĕ.” Gơñu iâu mơnuih bum mơta anŭn, hăng laĭ kơ gơ̆: “Kơjăp pran jua, tơgŭ bĕ, Ñu iâu ih.”</verse>
        <verse number="50">Gơ̆ toh glŏm lui hĭ ao phyung gơ̆, tơgŭ mơtam, hăng nao pơ Yêsu.</verse>
        <verse number="51">Yêsu laĭ kơ gơ̆: “Hơgĕt tơlơi ih kiăng Kâo ngă brơi kơ ih?”
Mơnuih bum mơta laĭ glaĭ: “Ơ Nai, brơi kâo dưi ƀuh rơđah.”</verse>
        <verse number="52">Yêsu laĭ kơ gơ̆: “Nao bĕ, tơlơi đaŏ ih hmâo pơsuaih ih laih.” Tañ mơtam mơta ñu rơđah glaĭ laih anŭn đuaĭ tui Yêsu ƀơi rŏk jơlan.</verse>
      </chapter>
      <chapter number="11">
        <verse number="1">Tơ gơñu nao giăm truh pơ plei Yêrusalem, jĕ plei Bêtphajê hăng plei Bêthani ƀơi čư̆ Ôliwơ, Yêsu pơkiaŏ nao dua čô ding kơna Ñu </verse>
        <verse number="2">hăng laĭ kơ gơñu: “Nao bĕ pơ plei gah anăp ƀing gih. Tơ ƀing gih man či mŭt pơ anŭn ƀing gih ƀuh sa drơi ană aseh kle arăng hmâo akă laih ƀơi anŭn, aka hmâo mơnuih đĭ djơ̆ ôh. Kleh hăng dui ba pơ anai bĕ. </verse>
        <verse number="3">Tơdah arăng tơña kơ gih: ‘Yua hơgĕt gih ngă tui anŭn?’ brơi gih laĭ glaĭ: ‘Khua Yang kiăng ñu, laih anŭn Ñu či ba glaĭ tañ mơtam.’”</verse>
        <verse number="4">Ƀing gơñu nao hăng ƀuh sa drơi ană aseh kle arăng hmâo akă laih ƀơi jơlan gah rơngiao ƀơi anăp bah amăng sang; laih anŭn gơñu kleh hĭ. </verse>
        <verse number="5">Ƀing dŏ ƀơi anŭn tơña gơñu: “Yua hơgĕt ƀing gih kleh hĭ ană aseh kle anŭn?”</verse>
        <verse number="6">Laih anŭn gơñu laĭ glaĭ kơ ƀing anŭn tui hăng Khua Yang Yêsu hmâo pơtă laih. Tui anŭn arăng brơi gơñu nao yơh. </verse>
        <verse number="7">Gơñu dui ba ană aseh kle anŭn pơ Yêsu, tap ao gơñu ƀơi rŏng gơ̆, laih anŭn Yêsu đĭ. </verse>
        <verse number="8">Lu mơnuih lang ao gơñu ƀơi jơlan, ƀing pơkŏn tap than kơyâo gơñu hmâo koh mơ̆ng glai. </verse>
        <verse number="9">Ƀing nao hlâo hăng ƀing tui klon ur kraih:
“Hôsana!
Ơi Adai hơơč mơyun yơh kơ Pô rai amăng anăn Khua Yang!</verse>
        <verse number="10"> Ơi Adai hơơč mơyun kơ dêh čar pơtao Đawit ama ƀing ta či truh!
Hôsana, amăng Anih Hăng Glông Hloh kơ abih bang!”</verse>
        <verse number="11">Yêsu mŭt amăng plei Yêrusalem hăng nao pơ sang Kơkuh Pơpŭ. Giơ̆ng kơ Ñu lăng abih bang mơnơ̆ng jum dar, yua kơ adai klam laih, Ñu nao pơ plei Bêthani hrŏm hăng pluh dua čô khua ding kơna.</verse>
        <verse number="12">Hrơi tơdơi, tơ gơñu tơbiă laih mơ̆ng plei Bêthani, Yêsu rơpa. </verse>
        <verse number="13">Ataih ƀiă mơ̆ng anŭn Ñu ƀuh sa phŭn hra hmâo lu hla. Ñu nao lăng mĭn dah ñu hmâo boh. Tơ Yêsu truh pơ anŭn, Ñu kơnơ̆ng ƀuh hla đôč, yua kơ hlăk anŭn aka truh bơyan boh hra ôh. </verse>
        <verse number="14">Yêsu laĭ kơ phŭn hra anŭn: “Ƀu hmâo hlơi či ƀơ̆ng boh ih dơ̆ng tah!” Ƀing ding kơna Ñu leng kơ hmư̆ boh pơhiăp anŭn.</verse>
        <verse number="15">Gơñu truh pơ plei Yêrusalem, Yêsu mŭt amăng sang kơkuh pơpŭ hăng čơdơ̆ng puh pơđuaĭ ƀing sĭ mơdrô mơ̆ng sang anŭn. Ñu klư̆ kơƀang ƀing pơplih prăk hăng gre ƀing sĭ čĭm kơtrâo. </verse>
        <verse number="16">Ñu ƀu brơi arăng ba mơnơ̆ng hơgĕt rơbat găn wăl sang kơkuh pơpŭ ôh. </verse>
        <verse number="17">Laih anŭn Yêsu pơtô laĭ kơ ƀing gơñu: “Ƀu djơ̆ ôh hă hră Ơi Adai Pơhiăp hmâo čih laih: ‘Arăng či iâu sang Kâo jing sang iâu laĭ kơ abih bang djuai mơnuih’? Samơ̆ ƀing gih hmâo pơjing hĭ ñu jing par kơ ƀing mơnuih klĕ dŏp.”</verse>
        <verse number="18">Ƀing khua ngă yang prŏng hăng ƀing nai pơtô tơlơi juăt hmư̆ tơlơi anŭn gơñu čơdơ̆ng hơduah jơlan pơdjai Yêsu. Gơñu hwĭ kơ Yêsu, yua kơ abih bang ƀing mơnuih lu hling hlang kơ tơlơi Ñu pơtô.</verse>
        <verse number="19">Tơ adai klam laih, Yêsu hăng ƀing ding kơna Ñu tơbiă mơ̆ng plei prŏng.</verse>
        <verse number="20">Ưm mơguah tơdơi, tơdang gơñu găn ƀơi anŭn, gơñu ƀuh phŭn hra anŭn djai kro laih hlŏng truh pơ akha ñu. </verse>
        <verse number="21">Pêtrôs hơdơr glaĭ hăng laĭ kơ Yêsu: “Ơ Nai, lăng adih, phŭn hra Ih hmâo hơtơ̆m pah anŭn kro yơh.”</verse>
        <verse number="22">Yêsu laĭ glaĭ kơ gơñu: “Brơi ƀing gih hmâo tơlơi đaŏ kơ Ơi Adai bĕ. </verse>
        <verse number="23">Sĭt biă mă Kâo laĭ kơ ƀing gih, hlơi pô laĭ kơ čư̆ anai: ‘Đuaĭ bĕ ih laih anŭn kơdâo amăng ia rơsĭ,’ tơdah amăng pran jua ñu ƀu đing ôh, samơ̆ đaŏ kơ tơlơi ñu laĭ či truh, sĭt tơlơi anŭn či ngă brơi kơ ñu yơh. </verse>
        <verse number="24">Yua kơ tơlơi anŭn Kâo laĭ kơ ƀing gih, hơgĕt tơlơi ƀing gih rơkâo tơdang iâu laĭ, đaŏ bĕ ƀing gih hmâo mă tŭ laih, ƀing gih či hmâo tơlơi anŭn yơh. </verse>
        <verse number="25">Laih anŭn tơdang gih dŏ dơ̆ng iâu laĭ, pap brơi bĕ hơgĕt tơlơi ƀing gih hmâo hăng arăng, kiăng kơ Ama ƀing gih, Pô dŏ amăng adai dưi pap brơi tơlơi soh ƀing gih kar kaĭ mơ̆n.”</verse>
        <verse number="27">Ƀing gơñu nao pơ plei Yêrusalem dơ̆ng. Tơdang Yêsu rơbat amăng sang Kơkuh Pơpŭ, ƀing khua ngă yang prŏng, ƀing nai pơtô tơlơi juăt, hăng ƀing kŏng tha nao pơ Ñu. </verse>
        <verse number="28">Gơñu tơña kơ Yêsu: “Hăng tơlơi dưi hơgĕt Ih ngă hơdôm tơlơi anai? Hlơi pô brơi kơ Ih tơlơi dưi kiăng ngă hơdôm tơlơi anai?”</verse>
        <verse number="29">Yêsu laĭ glaĭ: “Kâo či tơña kơ ƀing gih sa tơlơi; laĭ glaĭ bĕ kơ Kâo, laih anŭn Kâo či laĭ brơi kơ ƀing gih hăng tơlơi dưi hơgĕt Kâo ngă hơdôm tơlơi anai. </verse>
        <verse number="30">Laĭ brơi Kâo bĕ, tơlơi Yôhan ngă ƀatem tơbiă rai mơ̆ng Ơi Adai ƀôdah mơ̆ng mơnuih?”</verse>
        <verse number="31">Gơñu čơdơ̆ng pơrơjah tơdruă gơñu tui anai: “Tơdah ƀing ta laĭ: ‘Mơ̆ng Ơi Adai,’ ñu či laĭ: ‘Tui anŭn yua hơgĕt ƀing gih ƀu đaŏ kơ ñu lĕ?’ </verse>
        <verse number="32">Samơ̆ tơdah ƀing ta laĭ: ‘Mơ̆ng mơnuih’?” — Gơñu hwĭ kơ ƀing ană plei, yua kơ abih bang mơnuih đaŏ sĭt kơ Yôhan jing sa čô pô laĭ lui hlâo. — </verse>
        <verse number="33">Tui anŭn gơñu laĭ glaĭ kơ Yêsu: “Gơmơi ƀu thâo ôh.” Yêsu laĭ glaĭ gơñu: “Kâo ăt ƀu či laĭ brơi lơi kơ ƀing gih hăng hơgĕt tơlơi dưi Kâo ngă hơdôm tơlơi anai.”</verse>
      </chapter>
      <chapter number="12">
        <verse number="1"> Yêsu čơdơ̆ng yua tơlơi bơhmutu kiăng pơtô ƀing gơñu. “Sa čô mơnuih pla sa boh đang boh kơƀâu. Ñu bư̆ rơgong jum dar đang, klơi sa boh amăng luh pioh djet ia boh kơƀâu, pơdơ̆ng đĭ sa boh sang rơñan kiăng kơ gak wai, giơ̆ng anŭn ñu jao brơi ƀing arăng ngă čan đang ñu, laih anŭn ñu nao pơ čar pơkŏn. </verse>
        <verse number="2">Tơl truh bơyan pĕ boh, ñu pơkiaŏ nao sa čô ding kơna ñu kiăng mă sa črăn boh kơmlai mơ̆ng ƀing ngă čan đang boh kơƀâu anŭn. </verse>
        <verse number="3">Samơ̆ ƀing anŭn mă gơ̆, taih hĭ gơ̆, hăng pơpuh gơ̆ glaĭ tơngan soh. </verse>
        <verse number="4">Ñu pơkiaŏ nao sa čô ding kơna pơkŏn dơ̆ng pơ ƀing anŭn. Ƀing anŭn taih pơrơka akŏ gơ̆ hăng hơtoh djraĭ gơ̆. </verse>
        <verse number="5">Ñu pơkiaŏ nao sa čô pô pơkŏn dơ̆ng. Ƀing anŭn pơdjai hĭ gơ̆, laih anŭn ngă kar kaĭ kơ lu ƀing pơkŏn, đơđa gơñu taih amang, đơđa ƀing pơkŏn gơñu pơdjai hĭ. </verse>
        <verse number="6">Pô đang anŭn kơnơ̆ng dŏ hmâo sa čô ană đah rơkơi pô ñu khăp hơeng. Hnal tuč, ñu pơkiaŏ nao gơ̆ pơ gơñu, hăng laĭ: ‘Sĭt gơñu či pơpŭ kơ ană đah rơkơi kâo.’ </verse>
        <verse number="7">Samơ̆ ƀing ngă čan đang boh anŭn bơlaĭ tơdruă gơñu: ‘Anai yơh jing pô tŭ mă kong ngăn. Bơ bĕ ƀing ta pơdjai hĭ ñu, laih anŭn kong ngăn anŭn či lơ̆m kơ ƀing ta yơh.’ </verse>
        <verse number="8">Tui anŭn gơñu mă pơdjai hĭ ană đah rơkơi anŭn, hăng glŏm hĭ drơi jan gơ̆ pơ gah rơngiao đang boh kơƀâu.</verse>
        <verse number="9">Hơgĕt pô đang boh kơƀâu anŭn či ngă? Ñu či rai pơdjai hĭ ƀing ngă čan anŭn, hăng jao đang boh kơƀâu anŭn kơ ƀing pơkŏn. </verse>
        <verse number="10">Ƀing gih ƀu hmâo lăng ôh hă Hră Ơi Adai Pơhiăp čih:
‘Boh pơtâo ƀing pơdơ̆ng sang hơngah lui laih,
Hmâo jing hĭ laih boh pơtâo phŭn akiăng sang.</verse>
        <verse number="11">Anai jing tơlơi Khua Yang ngă,
Laih anŭn jing tơlơi yom pơphan ƀơi anăp mơta ƀing ta’?”</verse>
        <verse number="12">Ƀing khua wai lăng Yuđa hơduah jơlan mă Yêsu, yua kơ gơñu thâo laih Yêsu pơhiăp tơlơi bơhmutu djơ̆ kơ gơñu, samơ̆ gơñu hwĭ kơ ƀing mơnuih lu, tui anŭn gơñu lui Yêsu hăng đuaĭ hĭ.</verse>
        <verse number="13">Ƀing khua wai lăng Yuđa pơkiaŏ nao đơđa ƀing Pharisi hăng ƀing mơnuih gah kơ Hêrôt pơ Yêsu kiăng ƀơč Yêsu amăng tơlơi Ñu pơhiăp. </verse>
        <verse number="14">Gơñu rai laĭ kơ Yêsu: “Ơ Nai, gơmơi thâo Ih jing mơnuih sĭt klă, laih anŭn ƀu bơngơ̆t ôh hyư̆m tơlơi arăng pơmĭn, yua kơ ih ƀu lăng ôh kơ hơgĕt tơlơi arăng jing, samơ̆ pơtô jơlan Ơi Adai tui hăng tơlơi tơpă sĭt. Phiăn mơ̆ duh jia kơ Sêsar ƀôdah ƀu phiăn ôh? Ƀing ta či duh jia mơ̆ ƀôdah ƀu duh ôh?” </verse>
        <verse number="15">Samơ̆ Yêsu thâo laih tơlơi plơ̆m ƀlor gơñu, tui anŭn Yêsu laĭ kơ gơñu: “Yua hơgĕt gih kiăng lông lăng Kâo? Ba rai sa sar prăk đơniê brơi Kâo lăng.”</verse>
        <verse number="16">Gơñu ba rai kơ Yêsu sa sar prăk đơniê. Laih anŭn Yêsu laĭ kơ gơñu: “Rup hăng anăn hlơi anai?” Gơñu laĭ glaĭ: “Sêsar.” </verse>
        <verse number="17">Yêsu laĭ kơ gơñu: “Ba glaĭ bĕ kơ Sêsar hơgĕt lơ̆m kơ Sêsar, laih anŭn ba glaĭ bĕ kơ Ơi Adai hơgĕt lơ̆m kơ Ơi Adai.” Gơñu dŏ kơtuă hling biă mă kơ tơlơi Yêsu pơhiăp anŭn.</verse>
        <verse number="18"> Hmâo đơđa ƀing Sadusi rai pơ Yêsu, ƀing anŭn laĭ ƀu hmâo tơlơi hơdip glaĭ ôh. Gơñu tơña kơ Yêsu tui anai: </verse>
        <verse number="19">“Ơ Nai, Môis hmâo čih brơi kơ gơmơi, tơdah sa čô mơnuih hmâo ayŏng dŏ bơnai, ñu djai hĭ pioh glaĭ bơnai ñu samơ̆ ƀu hmâo ană ôh, adơi ñu khŏm dŏ bơnai ñu kiăng hmâo ană djă pioh djuai kơ ayŏng ñu. </verse>
        <verse number="20">Hmâo tơjuh čô adơi ayŏng. Ayŏng tha dŏ bơnai, samơ̆ ñu djai hĭ ƀu hmâo ană ôh. </verse>
        <verse number="21">Pô tal dua dŏ đah kơmơi anŭn, laih anŭn djai hĭ ƀu hmâo ană mơ̆n, wơ̆t adơi tal klâo ăt kar kaĭ mơ̆n. </verse>
        <verse number="22">Tui anŭn abih tơjuh čô adơi ayŏng anŭn ƀu hmâo ană ôh. Hnal tuč đah kơmơi anŭn ăt djai mơ̆n. </verse>
        <verse number="23">Tơ gơñu hơdip amăng hrơi hơdip glaĭ, ñu či jing bơnai kơ pô hlơi, yua kơ abih tơjuh čô anŭn leng kơ hmâo dŏ gơ̆ soh sel?”</verse>
        <verse number="24">Yêsu laĭ kơ gơñu: “Ƀu djơ̆ ôh hă ƀing gih soh tơhwơl laih yua kơ ƀing gih ƀu thâo hluh ôh Hră Ơi Adai Pơhiăp, kŏn thâo hluh lơi tơlơi dưi mơyang Ơi Adai? </verse>
        <verse number="25">Yua kơ tơ arăng hơdip glaĭ mơ̆ng ƀing djai, ƀing đah rơkơi ƀu či dŏ bơnai dơ̆ng ôh, ƀing đah kơmơi ăt ƀu či dŏ rơkơi dơ̆ng lơi; samơ̆ gơñu či jing kar hăng ƀing ling jang amăng adai. </verse>
        <verse number="26">Bơ kơ tơlơi ƀing djai hơdip glaĭ, ƀing gih ƀu hmâo lăng ôh hă amăng hơdrôm hră Môis, anih pơhiăp djơ̆ kơ apui dŏ ƀơ̆ng pum drơi hyư̆m Tơlơi Ơi Adai laĭ kơ ñu: ‘Kâo jing Ơi Adai kơ Abraham, Ơi Adai kơ Isak laih anŭn Ơi Adai kơ Yakôp?’ </verse>
        <verse number="27">Ñu ƀu djơ̆ jing Ơi Adai kơ ƀing djai ôh, samơ̆ Ơi Adai kơ ƀing hơdip. Ƀing gih soh tơhwơl biă mă.”</verse>
        <verse number="28"> Hmâo sa čô amăng ƀing nai pơtô tơlơi juăt rai hăng hmư̆ tơlơi gơñu pơrơjah hăng Yêsu, hăng hmư̆ tơlơi Yêsu laĭ glaĭ kơ ƀing Sadusi thâo djơ̆ biă mă, ñu tơña kơ Yêsu: “Tơlơi pơtă pă yom hloh kơ abih bang?”</verse>
        <verse number="29"> Yêsu laĭ glaĭ: “Tơlơi pơtă yom hloh kơ abih bang anŭn jing: ‘Hmư̆ bĕ, Ơ ƀing Israel! Khua Yang Ơi Adai ƀing ta jing Khua Yang hmâo kơnơ̆ng hasa đôč. </verse>
        <verse number="30">Ih khŏm khăp kơ Khua yang Ơi Adai ih hăng abih pran jua, hăng abih bơngăt, hăng abih tơlơi pơmĭn, laih anŭn hăng abih tơlơi kơtang ih.’ </verse>
        <verse number="31">Anai jing Tơlơi Pơtă tal dua: ‘Ih khŏm khăp kơ mơnuih jum dar ih kar hăng ih khăp kơ ih pô.’ Ƀu hmâo dơ̆ng tah tơlơi pơtă pơkŏn prŏng hloh kơ dua mơta tơlơi anai.”</verse>
        <verse number="32"> Nai pơtô tơlơi juăt anŭn laĭ hăng Yêsu: “Ơ Nai, djơ̆ yơh, ih laĭ djơ̆ biă mă Ơi Adai kơnơ̆ng jing hasa đôč, laih anŭn ƀu hmâo Pô pơkŏn dơ̆ng ôh. </verse>
        <verse number="33">Sĭt yơh, tơlơi khăp kơ Ñu hăng abih pran jua, hăng abih tơlơi thâo hluh, hăng abih tơlơi kơtang, laih anŭn khăp kơ mơnuih jum dar kar hăng ih khăp kơ ih pô, jing yom hloh kơ abih bang mơnơ̆ng ngă yang čuh hăng mơnơ̆ng ngă yang pơkŏn.”</verse>
        <verse number="34">Tơ Yêsu ƀuh mơnuih anŭn laĭ glaĭ hăng tơlơi kơhnâo, Yêsu laĭ kơ ñu: “Ih ƀu ataih ôh hăng dêh čar pơtao Ơi Adai.” Giơ̆ng tơlơi anŭn ƀu hmâo dơ̆ng tah sa čô khĭn tơña kơ Ñu sa tơlơi.</verse>
        <verse number="35">Tơdang Yêsu dŏ pơtô amăng sang Kơkuh Pơpŭ, Ñu laĭ: “Hyư̆m ƀing nai pơtô tơlơi juăt dưi laĭ Krist jing ană pơtao Đawit lĕ? </verse>
        <verse number="36">Đawit pô hmâo tơlơi pơtrŭt mơ̆ng Yang Bơngăt Hiam laĭ tui anai:
‘Khua Yang laĭ kơ Khua Yang kâo,
Dŏ ber bĕ gah hơnuă Kâo,
Tơl Kâo dưm ƀing ayăt Ih ƀơi gah yŭ tơkai Ih.’</verse>
        <verse number="37">Đawit pô iâu Ñu Khua Yang. Tui anŭn hyư̆m Ñu dưi jing ană đah rơkơi Đawit lĕ?” Ƀing mơnuih lu dŏ hmư̆ Yêsu hăng tơlơi hơ̆k mơak.</verse>
        <verse number="38">Tơdang Yêsu dŏ pơtô, Ñu laĭ tui anai: “Răng bĕ kơ ƀing nai pơtô tơlơi juăt, jing ƀing khăp buh ao phyung rơbat hyu, hăng kiăng kơ arăng kơkuh kơ gơñu amăng sang sĭ mơdrô. </verse>
        <verse number="39">Gơñu ruah anih yom hloh amăng sang bơjơnum hăng anih pơpŭ pơyom amăng tơlơi ƀơ̆ng huă. </verse>
        <verse number="40">Gơñu plah sua mă sang ƀing đah kơmơi blao, hăng ngă mă iâu laĭ sui. Gơñu či tŭ tơlơi pơkơhmal kơtang hloh.”</verse>
        <verse number="41">Yêsu dŏ ber pơklă anăp hăng hip pơyơr prăk amăng sang Kơkuh Pơpŭ, lăng ƀing mơnuih lu pơyơr prăk amăng hip anŭn. Ƀing pơdrŏng pơyơr lu prăk. </verse>
        <verse number="42">Hlăk anŭn hmâo sa čô đah kơmơi blao rai pơyơr dua su prăk anĕt, jing sa kak. </verse>
        <verse number="43">Yêsu iâu ƀing ding kơna Ñu hăng laĭ kơ ƀing gơñu: “Sĭt biă mă Kâo laĭ kơ ƀing gih, đah kơmơi blao ƀun rin anai hmâo pơyơr laih amăng hip pơyơr prăk lu hloh kơ ƀing pơkŏn. </verse>
        <verse number="44">Yua kơ abih bang gơñu pơyơr mơ̆ng prăk rơbeh gơñu đôč, samơ̆ đah kơmơi anŭn ƀun rin biă mă, hmâo pơyơr abih mơnơ̆ng ñu hmâo, jing mơnơ̆ng kiăng čem tơlơi hơdip ñu.”</verse>
      </chapter>
      <chapter number="13">
        <verse number="1">Tơ Yêsu tơbiă mơ̆ng Sang Kơkuh Pơpŭ, sa čô amăng ƀing ding kơna Ñu laĭ: “Ơ Nai, lăng bĕ, khul boh pơtâo prŏng hăng abih bang sang prŏng anai hiam kloh noh biă mă.”</verse>
        <verse number="2">Yêsu laĭ glaĭ: “Ih ƀuh mơ̆ abih bang sang prŏng anai? Ƀu hmâo ôh sa klŏ boh pơtâo či dŏ ƀơi hăng ngŏ boh pơtâo pơkŏn, samơ̆ abih bang či tơglưh hĭ abih.”</verse>
        <verse number="3">Tơdang Yêsu dŏ ber ƀơi čư̆ Ôliwơ pơklă anăp hăng Sang Kơkuh Pơpŭ, Pêtrôs, Yakơ, Yôhan, hăng Andrê nao tơña hơjăn hăng Yêsu, </verse>
        <verse number="4">“Rơkâo Ih laĭ brơi kơ gơmơi thâo hơbin tơlơi anŭn či truh? Laih anŭn hơgĕt či jing gru kơnăl laĭ pơthâo mông kơ abih bang tơlơi anŭn či đŭt.”</verse>
        <verse number="5">Yêsu laĭ kơ gơñu: “Răng bĕ, anăm brơi arăng plư ƀing gih ôh. </verse>
        <verse number="6">Hmâo lu mơnuih či rai ƀlor mă hăng anăn Kâo laih anŭn laĭ: ‘Kâo yơh jing Krist,’ laih anŭn gơñu či plư lu mơnuih. </verse>
        <verse number="7">Tơ ƀing gih hmư̆ arăng ruai kơ tơlơi pơblah jĕ giăm hăng hmư̆ hing tơlơi pơblah pơ ataih, anăm rŭng răng ôh. Tơlơi anŭn khŏm truh, samơ̆ aka ƀu truh hrơi hnal tuč ôh. </verse>
        <verse number="8">Djuai mơnuih anai či pơkơdơ̆ng hăng djuai mơnuih pơkŏn, laih anŭn dêh čar pơtao anai či pơkơdơ̆ng hăng dêh čar pơtao pơkŏn. Či hmâo tơlơi pơpư̆ lŏn tơnah amăng lu anih, hăng či hmâo lu tơlơi ư̆ rơpa. Abih tơlơi anŭn kơnơ̆ng jing tơlơi pơphŭn kơ tơlơi ruă tơkeng đôč.”</verse>
        <verse number="9"> “Răng bĕ kơ ƀing gih pô, yua kơ arăng či jao hĭ ƀing gih kơ ƀing khua phat kơđi, arăng či taih čŏm ƀing gih amăng sang jơnum. Ƀing gih či dŏ ƀơi anăp ƀing khua čar hăng ƀơi anăp ƀing pơtao yua anăn Kâo, kiăng ngă gơ̆ng jơlan kơ ƀing gơñu. </verse>
        <verse number="10">Samơ̆ hlâo kơ hrơi hnal tuč či truh, Tơlơi Phrâo Hiam anai arăng khŏm pơtô ră ruai kơ abih bang djuai mơnuih. </verse>
        <verse number="11">Tơ arăng mă jao ƀing gih kơ tơlơi phat kơđi, anăm ƀing gih bơngơ̆t ôh kơ hơgĕt tơlơi ƀing gih či pơhiăp; samơ̆ pơhiăp bĕ hơgĕt tơlơi Ơi Adai pha brơi kơ ƀing gih ƀơi mông anŭn. Yua kơ ƀu djơ̆ ôh pô ƀing gih pơhiăp, samơ̆ Yang Bơngăt Hiam yơh pơhiăp. </verse>
        <verse number="12">Ayŏng či jao lui adơi ñu pô brơi kơ arăng pơdjai hĭ, laih anŭn ama či jao lui hĭ ană ñu pô. Ƀing ană či pơkơdơ̆ng glaĭ hăng amĭ ama gơñu, hăng brơi arăng pơdjai hĭ ƀing gơ̆. </verse>
        <verse number="13">Abih bang mơnuih či bơrơmŭt kơ ƀing gih yua kơ anăn Kâo. Samơ̆ hlơi pô gir tơl hnal tuč, ñu anŭn či dưi klaih yơh.”</verse>
        <verse number="14"> “Samơ̆ tơ ƀing gih ƀuh ‘tơlơi hơƀak drak krip’ arăng pơdơ̆ng đĭ ƀơi anih ƀu dưi pơdơ̆ng ôh,” (hlơi pô đŏk khŏm thâo hluh) “hlăk anŭn hlơi pô dŏ amăng tring Yuđa đuaĭ kơdŏp bĕ pơ čư̆. </verse>
        <verse number="15">Hlơi pô dŏ ƀơi bơbŭng sang anăm rơngiă mông trŭn mŭt amăng sang kiăng mă dram gơnam ñu ôh. </verse>
        <verse number="16">Pô dŏ amăng hmua anăm wơ̆t glaĭ pơ sang mă ao phyung ñu ôh. </verse>
        <verse number="17">Amăng khul hrơi anŭn, tơnap tap yơh kơ ƀing đah kơmơi pi kian hăng ƀing đah kơmơi hmâo ană dŏ mĕm! </verse>
        <verse number="18">Iâu laĭ bĕ, kiăng kơ abih tơlơi anŭn ƀu truh ôh amăng bơyan puih. </verse>
        <verse number="19">Yua kơ amăng khul hrơi anŭn či hmâo tơlơi tơnap tap tơl čơdơ̆ng mơ̆ng rơnŭk Ơi Adai hrih pơjing abih bang mơnơ̆ng hlŏng truh pơ hrơi anai aka hmâo djơ̆ ôh kar hăng anŭn, laih anŭn tơdơi anai kŏn či hmâo lơi. </verse>
        <verse number="20">Tơdah Khua Yang ƀu pơhrŏ ôh khul hrơi anŭn ƀu hmâo sa čô mơnuih dưi klaih ôh. Samơ̆ Ñu hmâo pơhrŏ hrơi anŭn yua kơ ƀing mơnuih Ñu hmâo ruah mă laih. </verse>
        <verse number="21">Hlăk anŭn, tơdah arăng laĭ kơ ƀing gih: ‘Hơi, Krist pơ anai,’ ƀôdah: ‘Adih, Ñu pơ anŭn,’ anăm đaŏ ôh kơ tơlơi anŭn. </verse>
        <verse number="22">Či hmâo lu Krist ƀlor hăng ƀing pô laĭ lui hlâo ƀlor či tơgŭ đĭ. Gơñu či ngă lu tơlơi gru kơnăl yom pơphan hăng tơlơi mơsêh mơyang, tơdah dưi ñu kiăng plư wơ̆t ƀing Ơi Adai hmâo ruah mă laih mơ̆n. </verse>
        <verse number="23">Tui anŭn răng bĕ. Kâo hmâo laĭ pơthâo hlâo abih bang tơlơi anŭn brơi kơ ƀing gih laih.”</verse>
        <verse number="24"> “Amăng khul hrơi anŭn tơdơi kơ tơlơi tơnap tap,
Yang hrơi či jing kơnăm mơmŏt,
Laih anŭn blan ƀu pơčrang rơđah dơ̆ng ôh.</verse>
        <verse number="25">Khul pơtŭ či lĕ trŭn mơ̆ng adai,
Laih anŭn khul tơlơi dưi kơtang amăng adai rơngit či pơpư̆ pơgơi.</verse>
        <verse number="26"> Hlăk anŭn arăng či ƀuh Ană Mơnuih rai ƀơi hiăng kơthul hrŏm hăng tơlơi dưi mơyang prŏng, hăng tơlơi ang yang. </verse>
        <verse number="27">Ñu či pơkiaŏ nao ƀing ling jang hiam Ñu, pơƀŭt ƀing Ơi Adai hmâo ruah laih mơ̆ng pă akiăng lŏn tơnah, mơ̆ng rơnuč lŏn tơnah anai truh pơ rơnuč tal adai adih.”</verse>
        <verse number="28">“Brơi kơ ƀing gih hrăm mă bĕ tơlơi bơhmutu mơ̆ng phŭn hra: tơ than ñu mơda hla ñu čơdơ̆ng čơnăt ƀing gih thâo bơyan phang giăm truh laih yơh. </verse>
        <verse number="29">Ăt kar kaĭ mơ̆n, tơ ƀing gih ƀuh abih bang tơlơi anŭn truh, ƀing gih thâo Ană Mơnuih giăm truh laih yơh, Ñu dŏ ƀơi bah amăng laih. </verse>
        <verse number="30">Sĭt biă mă Kâo laĭ kơ ƀing gih, ƀing mơnuih rơnŭk anai ƀu či rơgao hĭ ôh hlâo kơ abih bang tơlơi anŭn truh hĭ laih. </verse>
        <verse number="31">Adai hăng lŏn tơnah či rơgao hĭ, samơ̆ tơlơi Kâo pơhiăp ƀu či rơgao hĭ ôh.”</verse>
        <verse number="32"> “Samơ̆ kơ hrơi hăng mông anŭn ƀu hmâo hlơi thâo ôh. Wơ̆t ƀing ling jang hiam amăng adai, wơ̆t Ană kŏn thâo lơi, kơnơ̆ng hơjăn Ama đôč thâo. </verse>
        <verse number="33">Brơi kơđiăng hăng dŏ krŏng bĕ yua kơ ƀing gih ƀu thâo ôh hơbin mông anŭn či truh. </verse>
        <verse number="34">Tơlơi anŭn jing kar hăng sa čô mơnuih hyu pơ čar ataih. Tơ ñu tơbiă mơ̆ng sang, jao tơlơi dưi kơ ƀing ding kơna ñu, rĭm čô bruă phara phara, hăng pơtă kơ pô gak wai bah amăng dŏ răng nanao. </verse>
        <verse number="35">Tui anŭn, dŏ krŏng bĕ yua kơ ƀing gih ƀu thâo ôh hơbin khua sang či truh, thâo dah ƀơi klam mơmŏt ƀôdah tơ̆ng krah mlam, ƀôdah hlăk mơnŭ tơdjô̆, ƀôdah ƀơi ưm mơguah, </verse>
        <verse number="36">Hwĭ kơ Ñu plŭt rai, laih anŭn ƀuh ƀing gih dŏ pĭt. </verse>
        <verse number="37">Hơgĕt tơlơi Kâo laĭ laih kơ ƀing gih, Kâo ăt laĭ kơ abih bang mơnuih mơ̆n. Dŏ krŏng bĕ!”</verse>
      </chapter>
      <chapter number="14">
        <verse number="1"> Dŏ dua hrơi hlâo kơ phĕt Tơlơi Găn hăng phĕt Ƀañ Tơpŭng Ƀu Hmâo Tơpơi, ƀing khua ngă yang prŏng hăng ƀing nai pơtô tơlơi juăt hơduah jơlan kiăng mă Yêsu hăng tơlơi hơgơ̆m laih anŭn pơdjai hĭ Gơ̆. </verse>
        <verse number="2">Yua kơ gơñu laĭ: “Ta ƀu dưi ngă ôh hlăk hrơi phĕt, hwĭ kơ ƀing ană plei pla rŭng răng.”</verse>
        <verse number="3"> Hlăk Yêsu dŏ pơ Plei Bêthani amăng sang Simôn pô djơ̆ phŭng. Tơdang Ñu dŏ ƀơ̆ng huă hmâo sa čô đah kơmơi djă sa boh get boh pơtâo yom pioh ia ƀâu mơngưi ngă hăng kơyâo nard sĭt, yom biă mă. Đah kơmơi anŭn taih pơčah hĭ get hăng tuh ia klôñ ƀơi akŏ Yêsu. </verse>
        <verse number="4">Samơ̆ hmâo đơđa hil laĭ tơdruă gơñu: “Yua hơgĕt plai hĭ đôč đač ia ƀâu mơngưi kar hăng anŭn? </verse>
        <verse number="5">Yua kơ arăng dưi sĭ ia mơngưi anai rơbeh klâo rơtuh đơniê kiăng kơ pha hĭ brơi ƀing mơnuih ƀun rin.” Tui anŭn gơñu ƀuah kơ đah kơmơi anŭn kơtang biă mă.</verse>
        <verse number="6">Samơ̆ Yêsu laĭ: “Lui măk ai ñu. Yua hơgĕt ƀing gih pơrŭng gơ̆? Ñu ngă tơlơi hiam kơ Kâo. </verse>
        <verse number="7">Ƀing gih hmâo ƀing mơnuih ƀun rin hrŏm hăng ƀing gih nanao, mông pă ƀing gih kiăng, ƀing gih dưi ngă hiam kơ gơñu yơh. Samơ̆ ƀing gih ƀu hmâo Kâo nanao ôh. </verse>
        <verse number="8">Đah kơmơi anai ngă tui hăng tơlơi ñu dưi ngă. Ñu tuh ia klôñ ƀơi drơi jan kâo prăp rơmet hlâo kơ tơlơi arăng dơr kâo. </verse>
        <verse number="9">Kâo laĭ sĭt biă mă kơ ƀing gih, amăng djŏp djang lŏn tơnah, pơpă anih arăng pơtô Tơlơi Phrâo Hiam, arăng či ră ruai glaĭ bruă đah kơmơi anai hmâo ngă kiăng pơhơdơr kơ ñu.”</verse>
        <verse number="10">Giơ̆ng anŭn Yudas Iskariôt, sa čô amăng pluh dua čô ƀing khua ding kơna nao pơ ƀing khua ngă yang prŏng kiăng pơblư̆ hăng jao hĭ Yêsu kơ gơñu. </verse>
        <verse number="11">Tơ hmư̆ tơlơi anŭn gơñu hơ̆k mơak biă mă, laih anŭn ƀuăn či brơi prăk kơ Yudas. Tui anŭn Yudas hơduah mông gal kiăng kơ pơblư̆ hĭ Yêsu.</verse>
        <verse number="12">Hrơi tal sa amăng phĕt Ƀañ Tơpŭng Ƀu Hmâo Tơpơi, hrơi arăng pơdjai ană triu phĕt Tơlơi Găn, ƀing ding kơna tơña kơ Yêsu: “Pơpă anih Ih kiăng gơmơi nao pơkra brơi kơ Ih ƀơ̆ng phĕt Tơlơi Găn?”</verse>
        <verse number="13">Ñu pơkiaŏ nao dua čô ƀing ding kơna Ñu hăng laĭ kơ gơñu: “Nao bĕ mŭt amăng plei, či hmâo sa čô đah rơkơi đua sa boh čeh ia či bưp ƀing gih. Đuaĭ tui ñu bĕ. </verse>
        <verse number="14">Sang pă ñu mŭt, brơi ƀing gih laĭ kơ pô sang anŭn: ‘Nai laĭ, pơpă anih kâo či ƀơ̆ng phĕt Tơlơi Găn hrŏm hăng ƀing ding kơna Kâo?’ </verse>
        <verse number="15">Mơnuih anŭn či črâo brơi kơ ƀing gih sa boh anih prŏng amăng adŭ tal glong arăng hmâo prăp pơkra brơi laih. Ƀơi anih anŭn ƀing gih prăp rơmet bĕ kơ ƀing ta.”</verse>
        <verse number="16">Ƀing ding kơna anŭn nao mŭt amăng plei hăng ƀuh abih bang tơlơi tui hăng Yêsu hmâo laĭ laih kơ gơñu. Laih anŭn gơñu pơkra phĕt Tơlơi Găn.</verse>
        <verse number="17">Tơ adai mơmŏt laih, Yêsu nao hrŏm hăng pluh dua čô khua ding kơna. </verse>
        <verse number="18">Tơdang gơñu dŏ ƀơ̆ng huă ƀơi kơƀang, Yêsu laĭ: “Sĭt biă mă Kâo laĭ kơ ƀing gih, sa čô amăng ƀing gih dŏ ƀơ̆ng huă hrŏm hơbĭt hăng Kâo, či pơblư̆ lui Kâo.”</verse>
        <verse number="19">Ƀing gơñu rơngot biă mă, rĭm čô gơñu čơdơ̆ng tơña kơ Yêsu: “Ƀu djơ̆ kâo ôh, djơ̆ mơ̆?”</verse>
        <verse number="20">Yêsu laĭ glaĭ: “Pô anŭn jing sa čô amăng pluh dua čô, jing pô hlăk añrŭ ƀañ tơpŭng ñu amăng jam hrŏm hơbĭt hăng Kâo. </verse>
        <verse number="21">Ană Mơnuih či djai tui hăng Hră Ơi Adai Pơhiăp hmâo čih djơ̆ kơ Ñu, samơ̆ răm ƀăm yơh kơ pô pơblư̆ lui Ană Mơnuih! Hiam hloh arăng ƀu tơkeng ôh pô anŭn.”</verse>
        <verse number="22">Tơdang gơñu dŏ ƀơ̆ng huă, Yêsu mă ƀañ tơpŭng, iâu laĭ bơni hơơč, Ñu wơ̆k ƀañ tơpŭng brơi kơ ƀing gơñu hăng laĭ: “Mă bĕ; anai jing drơi jan Kâo.”</verse>
        <verse number="23">Ñu mă kơčok, iâu laĭ bơni hơơč, giơ̆ng anŭn Ñu brơi kơ ƀing gơñu, laih anŭn abih bang gơñu mơñum. </verse>
        <verse number="24">Yêsu laĭ kơ gơñu: “Anai jing drah Kâo, drah kơ tơlơi kơnol pơgop hmâo tuh brơi kơ lu mơnuih. </verse>
        <verse number="25">Sĭt biă mă Kâo laĭ kơ ƀing gih, Kâo ƀu či mơñum tơpai boh kơƀâu anai dơ̆ng ôh tơl hrơi Kâo či mơñum tơpai boh kơƀâu phrâo amăng Dêh Čar Pơtao Ơi Adai.”</verse>
        <verse number="26">Giơ̆ng gơñu adoh sa tơlơi adoh bơni hơơč, gơñu tơbiă nao pơ čư̆ Ôliwơ.</verse>
        <verse number="27">Yêsu laĭ hăng ƀing ding kơna Ñu: “Abih bang ƀing gih či đuaĭ lui Kâo; yua kơ Hră Ơi Adai Pơhiăp hmâo čih:
‘Kâo či taih pô wai triu,
Laih anŭn abih bang triu či čơlah bru bra.’</verse>
        <verse number="28"> Samơ̆ giơ̆ng Kâo hơdip glaĭ, Kâo či nao hlâo kơ ƀing gih pơ kwar Galilê”.</verse>
        <verse number="29">Pêtrôs laĭ hăng Ñu: “Wơ̆t dah abih bang či lui hĭ Ih, kâo ƀu či lui Ih ôh.”</verse>
        <verse number="30">Yêsu laĭ kơ ñu: “Sĭt biă mă Kâo laĭ kơ ih, mlam anai yơh, hlâo kơ mơnŭ tơdjô̆ dua wơ̆t, ih či hơngah Kâo klâo wơ̆t.”</verse>
        <verse number="31">Samơ̆ Pêtrôs laĭ hăng tơlơi khŭt khăt hloh dơ̆ng: “Wơ̆t dah kâo djai hrŏm hơbĭt hăng Ih tŭ mơ̆n, kâo ƀu či hơngah Ih ôh.” Laih anŭn abih bang gơñu ăt laĭ hrup hăng anŭn.</verse>
        <verse number="32">Gơñu nao pơ anih arăng pia Gêtsêmanê, laih anŭn Yêsu laĭ kơ ƀing ding kơna Ñu: “Dŏ ber bĕ ƀơi anai tơdang Kâo nao iâu laĭ.” </verse>
        <verse number="33">Yêsu jak ba Pêtrôs, Yakơ hăng Yôhan nao hrŏm hơbĭt hăng Ñu, Ñu čơdơ̆ng hmâo tơlơi rơngot hăng rŭng răng kơtang biă mă. </verse>
        <verse number="34">Ñu laĭ hăng gơñu: “Pran jua Kâo rơngot biă mă tơl či djai, dŏ pơ anai laih anŭn dŏ krŏng bĕ.” </verse>
        <verse number="35">Ñu nao ataih ƀiă, Ñu bon ƀơi lŏn laih anŭn iâu laĭ, kiăng kơ tơdah dưi rơkâo mông anŭn anăm truh kơ Ñu ôh. </verse>
        <verse number="36">Ñu laĭ: “Aba, Ơ Ama, abih bang tơlơi Ih dưi ngă soh sel. Rơkâo kơ Ih mă pơđuaĭ hĭ kơčok anai mơ̆ng Kâo. Ƀu djơ̆ tui hăng tơlơi Kâo kiăng ôh samơ̆ tui hăng tơlơi Ih kiăng.” </verse>
        <verse number="37">Giơ̆ng anŭn, Ñu wơ̆t glaĭ hăng ƀuh gơñu dŏ pĭt; Ñu laĭ kơ Pêtrôs: “Ơ Simôn, ih dŏ pĭt hă? Ih ƀu dưi dŏ krŏng amăng sa mông ôh hă? </verse>
        <verse number="38">Dŏ krŏng hăng iâu laĭ bĕ, kiăng kơ ƀing gih ƀu lĕ amăng tơlơi plư ôh. Bơngăt jua kiăng biă mă, samơ̆ asar đeh tơdu.” </verse>
        <verse number="39">Yêsu nao sa wơ̆t dơ̆ng hăng iâu laĭ kar hăng hlâo mơ̆n. </verse>
        <verse number="40">Yêsu wơ̆t glaĭ dơ̆ng hăng ƀuh ƀing ding kơna Ñu ăt dŏ pĭt, yua kơ mơta gơñu ƀu dưi blang ôh. Gơñu ƀu thâo hyư̆m či laĭ glaĭ kơ Yêsu ôh. </verse>
        <verse number="41">Tơ Yêsu wơ̆t glaĭ tal klâo hăng laĭ kơ gơñu: “Ƀing gih ăt dŏ pĭt hăng dŏ pơdơi hă? Dôm anŭn djŏp yơh, mông truh yơh. Arăng čơdơ̆ng jao lui Ană Mơnuih amăng tơngan ƀing soh. </verse>
        <verse number="42">Ƀing ta tơgŭ nao bĕ. Lăng adih, pô pơblư̆ lui Kâo truh yơh.”</verse>
        <verse number="43">Ƀơi mông Yêsu hlăk dŏ pơhiăp, Yudas, sa čô amăng ƀing pluh dua čô khua ding kơna, truh mơtam hrŏm hơbĭt hăng sa phung lu djă đao gưm, djă gai, mơ̆ng ƀing khua ngă yang prŏng, ƀing nai pơtô tơlơi juăt hăng ƀing kŏng tha pơkiaŏ rai. </verse>
        <verse number="44">Pô pơblư̆ hmâo brơi sa gru kơnăl kơ ƀing phung lu, laĭ: “Hlơi pô kâo čŭm, ñu yơh anŭn. Čaŏ hĭ ñu hăng atăt ba răng wai kơjăp bĕ.” </verse>
        <verse number="45">Tơ Yudas truh, ñu nao pơ Yêsu mơtam hăng laĭ: “Ơ Nai” Ñu čŭm Yêsu. </verse>
        <verse number="46">Ƀing anŭn mă čaŏ Yêsu. </verse>
        <verse number="47">Samơ̆ sa čô dŏ giăm suă đao ñu hăng koh tơĭ tơngia sa čô hlŭn khua ngă yang prŏng hloh. </verse>
        <verse number="48">Yêsu laĭ kơ gơñu: “Yua hơgĕt ƀing gih djă đao gưm hăng gai kiăng mă čaŏ kâo hrup hăng sa čô mơnuih klĕ? </verse>
        <verse number="49">Rĭm hrơi kâo dŏ hrŏm hơbĭt hăng ƀing gih, pơtô amăng Sang Kơkuh Pơpŭ, samơ̆ ƀing gih ƀu mă čaŏ kâo ôh. Samơ̆ anai jing tơlơi khŏm pơsĭt kơ Hră Ơi Adai Pơhiăp hmâo čih laih.” </verse>
        <verse number="50">Hlăk anŭn abih bang ƀing ding kơna lui hĭ Yêsu hăng đuaĭ kơdŏp.</verse>
        <verse number="51">Hmâo sa čô tơdăm kơnơ̆ng sŏm sa blah khăn kơbuă đuaĭ tui Yêsu. </verse>
        <verse number="52">Gơñu mă tơdăm anŭn, samơ̆ ñu blač hĭ mơ̆ng khăn kơbuă anŭn hăng đuaĭ drơi mơhlŭn.</verse>
        <verse number="53">Gơñu ba Yêsu pơ sang khua ngă yang prŏng hloh. Abih bang ƀing khua ngă yang prŏng, ƀing kŏng tha, laih anŭn ƀing nai pơtô tơlơi juăt hmâo pơƀŭt glaĭ laih pơ anŭn. </verse>
        <verse number="54">Pêtrôs đuaĭ tui Yêsu mơ̆ng ataih ataih, mŭt amăng wăl sang khua ngă yang prŏng hloh. Ñu dŏ ber hrŏm hơbĭt hăng ƀing tơhan gak dŏ mơdang apui pơ anŭn. </verse>
        <verse number="55">Ƀing khua ngă yang prŏng hăng abih bang tơpul khua gĭt gai ană plei pla hơduah tơhnal tơlơi pơkơdơ̆ng glaĭ hăng Yêsu kiăng pơdjai hĭ Ñu, samơ̆ gơñu ƀu dưi sem ƀuh tơlơi hơgĕt ôh. </verse>
        <verse number="56">Yua kơ hmâo lu mơnuih ngă gơ̆ng jơlan pơkơdơ̆ng hăng Yêsu, samơ̆ abih tơlơi gơñu pơčŭt ƀu hmâo sa hơnơ̆ng ôh. </verse>
        <verse number="57">Hmâo đơđa mơnuih tơgŭ dơ̆ng pơčeh pơkơdơ̆ng hăng Yêsu, laĭ, </verse>
        <verse number="58">“Gơmơi hmâo hmư̆ Ñu laĭ: ‘Kâo či pơrai hĭ Sang Kơkuh Pơpŭ tơngan ană mơnuih ngă anai, laih anŭn amăng klâo hrơi Kâo či pơdơ̆ng glaĭ sa boh sang kơkuh pơpŭ pơkŏn dơ̆ng, ƀu djơ̆ hăng tơngan ană mơnuih ôh.’” </verse>
        <verse number="59">Samơ̆ wơ̆t amăng tơlơi anai, tơlơi gơñu ngă gơ̆ng jơlan anŭn ăt ƀu hơnơ̆ng ôh.</verse>
        <verse number="60">Khua ngă yang prŏng hloh tơgŭ dŏ dơ̆ng ƀơi anăp gơñu hăng tơña kơ Yêsu: “Ih ƀu hmâo tơlơi laĭ glaĭ ôh hă kơ abih tơlơi ƀing anai pơčŭt kơ Ih?” </verse>
        <verse number="61">Samơ̆ Yêsu ăt dŏ rơiăt, ƀu pơhiăp sa boh ôh. Sa wơ̆t dơ̆ng khua ngă yang prŏng hloh tơña Yêsu: “Djơ̆ mơ̆ Ih jing Yang Krist Ană Ơi Adai Pô arăng hơơč bơni?” </verse>
        <verse number="62">Yêsu laĭ glaĭ: “Sĭt Kâo gơ̆ yơh,
Laih anŭn ƀing gih či ƀuh Ană Mơnuih
Dŏ ber gah hơnuă Pô Dưi Kơtang,
Laih anŭn trŭn rai dơ̆ng ƀơi hiăng amăng adai.”</verse>
        <verse number="63">Khua ngă yang prŏng hloh hek hĭ ao ñu pô hăng laĭ: “Hơgĕt ƀing ta dŏ kiăng kơ tơlơi ƀing arăng ngă gơ̆ng jơlan dơ̆ng? </verse>
        <verse number="64">Ƀing gih hmư̆ laih tơlơi Ñu pơhiăp pơgao hmiah hăng Ơi Adai. Hyư̆m tơlơi ƀing gih khư̆p ư lĕ?” Abih bang gơñu leng klă kơđi Yêsu jing lăp kơ tơlơi djai. </verse>
        <verse number="65">Hmâo đơđa amăng gơñu čơdơ̆ng kơčuh ia bah kơ Yêsu, gom ƀô̆ mơta Ñu, čok Ñu hăng laĭ: “Ih đaŏ lăng hlơi pô taih Ih!” Ƀing tơhan gak mă hăng pah meng Gơ̆.</verse>
        <verse number="66">Hlăk Pêtrôs dŏ ƀơi gah yŭ amăng wăl sang, sa čô ding kơna đah kơmơi khua ngă yang prŏng hloh rai giăm. </verse>
        <verse number="67">Ñu ƀuh Pêtrôs dŏ mơdang apui, ñu lăng kơ Pêtrôs hăng laĭ: “Ih ăt jing pô dŏ hrŏm hơbĭt hăng Yêsu plei Nasaret.” </verse>
        <verse number="68">Samơ̆ Pêtrôs hơngah hăng laĭ: “Kâo ƀu thâo ôh kŏn thâo hluh lơi hơgĕt ih laĭ anŭn.” Pêtrôs tơbiă nao pơ bah amăng wăl sang. Hlăk anŭn mơnŭ tơdjô̆. </verse>
        <verse number="69">Ding kơna đah kơmơi anŭn ƀuh ñu dơ̆ng, hăng laĭ kơ ƀing dŏ giăm anŭn: “Pô anai jing sa čô amăng ƀing anŭn mơ̆n.” </verse>
        <verse number="70">Samơ̆ sa wơ̆t dơ̆ng Pêtrôs hơngah. Tơdơi ƀiă kơ anŭn ƀing dŏ giăm laĭ kơ Pêtrôs: “Sĭt biă mă ih jing sa čô amăng ƀing anŭn, yua kơ ih jing mơnuih Galilê.” </verse>
        <verse number="71">Samơ̆ Pêtrôs čơdơ̆ng hơtơ̆m tơĭ hăng ƀuăn rơ̆ng ñu pô: “Kâo ƀu thâo krăn ôh mơnuih ƀing gih laĭ anŭn!”</verse>
        <verse number="72">Hlăk anŭn mơtam, mơnŭ tơdjô̆ tal dua. Pêtrôs hơdơr glaĭ kơ tơlơi Yêsu hmâo laĭ kơ ñu: “Hlâo kơ mơnŭ tơdjô̆ tal dua ih či hơngah Kâo klâo wơ̆t.” Ñu rơngot biă mă hăng hia.</verse>
      </chapter>
      <chapter number="15">
        <verse number="1">Man ưm mơguah, ƀing khua ngă yang prŏng, ƀing kŏng tha, ƀing nai pơtô tơlơi juăt, abih bang ƀing khua phat kơđi črŏng sai; gơñu čaŏ Yêsu laih anŭn ba jao kơ Pilat. </verse>
        <verse number="2">Pilat tơña kơ Yêsu: “Djơ̆ mơ̆ Ih jing pơtao ană Yuđa?” Yêsu laĭ glaĭ: “Sĭt, djơ̆ tui hăng ih laĭ yơh.” </verse>
        <verse number="3">Ƀing khua ngă yang prŏng pơčŭt kơ Yêsu lu tơlơi. </verse>
        <verse number="4">Pilat tơña kơ Yêsu: “Ih ƀu laĭ glaĭ ôh hă? Hmư̆ bĕ tơlơi gơñu pơčŭt kơ Ih lu biă mă.” </verse>
        <verse number="5">Samơ̆ Yêsu ƀu laĭ glaĭ ôh, tui anŭn Pilat kơtuă hling biă mă.</verse>
        <verse number="6">Rĭm wơ̆t phĕt Tơlơi Găn Pilat juăt phư brơi sa čô mơnă, tui hăng hlơi ană plei pla rơkâo. </verse>
        <verse number="7">Hlăk anŭn hmâo sa čô mơnuih anăn ñu Barabas arăng krư̆ hrŏm hơbĭt hăng ƀing ngă pơrŭng, jing ƀing mơnuih soh yua kơ tơlơi pơdjai mơnuih amăng tơlơi ngă pơrŭng pơkơdơ̆ng glaĭ. </verse>
        <verse number="8">Ƀing mơnuih lu rai rơkâo kơ Pilat ngă tui hăng tơlơi juăt ñu hmâo ngă laih kơ ană plei pla. </verse>
        <verse number="9">Pilat tơña kơ gơñu: “Ƀing gih kiăng mơ̆ kâo phư brơi kơ ƀing gih pơtao ană Yuđa?” </verse>
        <verse number="10">Yua kơ ñu thâo rơđah ƀing khua ngă yang prŏng hmâo jao Yêsu kơ ñu yua kơ gơñu rơañ. </verse>
        <verse number="11">Samơ̆ ƀing khua ngă yang prŏng pơsur ană plei pla rơkâo kơ Pilat phư brơi Barabas. </verse>
        <verse number="12">Pilat tơña dơ̆ng kơ ƀing ană plei pla: “Tui anŭn hơgĕt kâo či ngă hăng mơnuih pô ƀing gih iâu Pơtao ană Yuđa?” </verse>
        <verse number="13">Gơñu ur dơ̆ng: “Pơ̆ng hĭ Ñu pơ kơyâo bơrơkal!” </verse>
        <verse number="14">Pilat tơña: “Hyư̆m, hơgĕt tơlơi soh Ñu hmâo ngă?” Ƀing gơñu ur jai kơtang hloh dơ̆ng: “Pơ̆ng hĭ Ñu pơ kơyâo bơrơkal!” </verse>
        <verse number="15">Yua kơ Pilat kiăng ngă bơmơak kơ ană plei pla, tui anŭn ñu phư Barabas brơi kơ gơñu. Giơ̆ng ñu brơi arăng taih Yêsu hăng gai, ñu jao Yêsu brơi kơ ƀing tơhan ba nao pơ̆ng ƀơi kơyâo bơrơkal.</verse>
        <verse number="16">Ƀing tơhan ba Yêsu mŭt amăng wăl sang khua čar (kiăng laĭ sang phat kơđi), gơñu iâu pơƀŭt abih bang tơpul tơhan hrŏm hơbĭt. </verse>
        <verse number="17">Gơñu buh brơi Yêsu sa blah ao phyung mriah, laih anŭn gơñu mơñam sa boh mŭk pơtao hăng drơi laih anŭn đua brơi ƀơi akŏ Yêsu. </verse>
        <verse number="18">Gơñu čơdơ̆ng kơkuh kơ Yêsu: “Kơkuh kơ Ih, Ơ pơtao ƀing ană Yuđa ah!” </verse>
        <verse number="19">Gơñu taih akŏ Yêsu hăng gai trang bô, kơčuh ia bah ƀơi Yêsu, hăng čon tơŭt kơkuh kơ Yêsu. </verse>
        <verse number="20">Giơ̆ng gơñu mưč kơ Yêsu, gơñu toh hĭ ao phyung mriah, gơñu buh brơi ao Yêsu Pô dơ̆ng. Laih anŭn gơñu ba nao pơ̆ng Yêsu pơ kơyâo bơrơkal.</verse>
        <verse number="21"> Ƀơi jơlan, gơñu bưp sa čô mơnuih anăn Simôn mơ̆ng čar Siren, ama Aleksandơ hăng Ruphus, rai mơ̆ng gah rơngiao plei găn nao ƀơi anŭn. Gơñu pơgŏ gơ̆ glăm kơyâo bơrơkal Yêsu. </verse>
        <verse number="22">Gơñu ba Yêsu pơ anih arăng pơanăn Gôlgôtha, (kiăng laĭ anih klang akŏ). </verse>
        <verse number="23">Gơñu pơgŏ Yêsu mơñum tơpai klai hăng ia jrao krŏn phĭ ƀâu mơngưi, samơ̆ Yêsu ƀu mơñum ôh. </verse>
        <verse number="24">Giơ̆ng kơ gơñu pơ̆ng Yêsu pơ kơyâo bơrơkal laih, gơñu pơpha tơdruă gơñu bơnal ao Yêsu hăng tơlơi mă črăm, kiăng kơ thâo hơgĕt rĭm čô gơñu či mă tŭ. </verse>
        <verse number="25">Ƀơi dua rơpăn mông mơguah gơñu pơ̆ng Yêsu ƀơi kơyâo bơrơkal. </verse>
        <verse number="26">Arăng čih tơlơi klă kơđi kơ Yêsu tui anai: “PƠTAO KƠ ɃING YUĐA” </verse>
        <verse number="27">Gơñu ăt pơ̆ng mơ̆n dua čô mơnuih klĕ dŏp hrŏm hơbĭt hăng Yêsu, sa čô gah hơnuă, sa čô gah iao.</verse>
        <verse number="29"> Ƀing găn ƀơi anŭn mưč mač kơ Yêsu, tơtah akŏ hăng laĭ: “Ah hah! Ơ pô kiăng pơrai hĭ Sang Kơkuh Pơpŭ hăng pơdơ̆ng glaĭ dơ̆ng amăng klâo hrơi, </verse>
        <verse number="30">pơklaih bĕ pô ih, hăng trŭn mơ̆ng kơyâo bơrơkal.” </verse>
        <verse number="31">Ƀing khua ngă yang prŏng hrŏm hơbĭt hăng ƀing nai pơtô tơlơi juăt mưč kơ Yêsu kar kaĭ mơ̆n, tơdang bơlaĭ tơdruă gơñu tui anai: “Ñu hmâo pơklaih ƀing pơkŏn, samơ̆ Ñu ƀu dưi pơklaih pô Ñu ôh. </verse>
        <verse number="32">Ơ Yang Krist, Pơtao ƀing Israel, trŭn bĕ mơ̆ng kơyâo bơrơkal ră anai, kiăng kơ ƀing gơmơi ƀuh hăng đaŏ!”
Dua čô mơnuih arăng pơ̆ng ƀơi kơyâo bơrơkal hrŏm hơbĭt hăng Yêsu ăt hơtoh djraĭ kơ Yêsu mơ̆n.</verse>
        <verse number="33">Ƀơi yang hrơi dơ̆ng hmâo tơlơi kơnăm mơmŏt djŏp djang čar tơl truh klâo mông klam. </verse>
        <verse number="34">Ƀơi klâo mông klam Yêsu ur kraih kơtang, “Êloi, Êloi, Lama sabaktani?” kiăng laĭ: “Ơ Ơi Adai kâo, Ơ Ơi Adai Kâo, yua hơgĕt Ih lui hĭ kâo?” </verse>
        <verse number="35">Hmâo đơđa amăng ƀing dŏ giăm ƀơi anŭn hmư̆ tơlơi anŭn hăng laĭ: “Hmư̆ bĕ, Ñu iâu Êli.” </verse>
        <verse number="36">Hmâo sa čô mơnuih nao mă pông diăn, añrŭ amăng ia tơpai mơsăm, kă ƀơi jŭng sa ƀĕ gai trang bô, yơr đĭ ƀơi amăng bah Yêsu hăng laĭ: “Tơguan bĕ, brơi ƀing ta krăp lăng thâo dah Êli či rai ba trŭn Ñu.” </verse>
        <verse number="37">Yêsu ur kraih kơtang, giơ̆ng anŭn Ñu tơĭ pran.</verse>
        <verse number="38"> Hlăk anŭn khăn păng amăng Sang Kơkuh Pơpŭ tơhek hĭ dua mơ̆ng ngŏ truh pơ yŭ. </verse>
        <verse number="39">Pô khua tơhan dŏ klă anăp Yêsu ƀuh hyư̆m Ñu tơĭ pran, ñu laĭ: “Sĭt biă mă pô anai jing Ană Ơi Adai!” </verse>
        <verse number="40">Hmâo mơ̆n đơđa ƀing đah kơmơi dŏ lăng mơ̆ng ataih. Amăng ƀing anŭn hmâo HʼMari Madala, HʼMari amĭ Yakơ anĕt hăng Yôse, hrŏm hơbĭt hăng HʼSalômê. </verse>
        <verse number="41">Klâo čô anai hmâo đuaĭ tui hăng mă bruă kơ Yêsu hlăk Ñu dŏ pơ Galilê. Ăt hmâo mơ̆n lu ƀing đah kơmơi pơkŏn dơ̆ng, jing ƀing mơnuih hmâo tui Yêsu nao pơ Plei Yêrusalem.</verse>
        <verse number="42">Adai giăm mơmŏt yơh, hrơi anŭn jing hrơi prăp pre kơ phĕt Tơlơi Găn, kiăng laĭ hrơi hlâo kơ hrơi saƀat, </verse>
        <verse number="43">hnŭn yơh Yôsep, mơnuih plei Arimathê, jing sa čô amăng ƀing khua phat kơđi arăng pơpŭ, Ñu pô mơ̆n jing pô dŏ čang tơguan kơ dêh čar pơtao Ơi Adai, hăng tơlơi khĭn ñu nao pơ Pilat rơkâo drơi jan Yêsu. </verse>
        <verse number="44">Pilat kơtuă biă mă yua kơ Yêsu djai laih. Ñu iâu khua tơhan hăng tơña kơ gơ̆ kiăng thâo klă Yêsu djai sui laih ƀôdah phrâo. </verse>
        <verse number="45">Giơ̆ng ñu thâo sĭt tui hăng khua tơhan hmâo laĭ pơthâo, ñu brơi drơi jan Yêsu kơ Yôsep. </verse>
        <verse number="46">Yôsep blơi sa blah khăn kơbuă, mă pơtrŭn drơi jan Yêsu, ñu pŏn hrôm Ñu hăng khăn kơbuă anŭn hăng pơđih Ñu amăng pơsat arăng hmâo ƀoh amăng boh pơtâo. Giơ̆ng anŭn ñu glung boh pơtâo kơđơ̆l hĭ ƀơi bah amăng pơsat. </verse>
        <verse number="47">HʼMari Madala hăng HʼMari amĭ Yôse leng kơ ƀuh anih arăng dơr drơi jan Yêsu.</verse>
      </chapter>
      <chapter number="16">
        <verse number="1">Tơdơi kơ hrơi Saƀat, HʼMari Madala, HʼMari amĭ Yakơ, hăng HʼSalômê blơi ia ƀâu mơngưi kiăng nao pik drơi jan Yêsu. </verse>
        <verse number="2">Hrơi tal sa amăng hrơi kơ̆m, sêng brêng ưm mơguah, hlăk yang hrơi phrâo tơbiă gơñu nao pơ pơsat. </verse>
        <verse number="3">Rŏk jơlan gơñu bơlaĭ tơdruă: “Hlơi či tơglung hĭ boh pơtâo kơđơ̆l bah amăng pơsat brơi kơ ƀing ta?” </verse>
        <verse number="4">Samơ̆ tơ gơñu angak lăng, gơñu ƀuh boh pơtâo prŏng biă mă anŭn arăng tơglung hĭ laih mơ̆ng bah amăng pơsat. </verse>
        <verse number="5">Tui anŭn yơh gơñu mŭt amăng pơsat, gơñu ƀuh sa čô tơdăm buh ao phyung kŏ dŏ ber gah hơnuă, gơñu hwĭ biă mă. </verse>
        <verse number="6">Ñu laĭ kơ gơñu: “Anăm hwĭ ôh. Kâo thâo ƀing gih sem Yêsu plei Nasaret, Pô arăng pơ̆ng laih ƀơi kơyâo bơrơkal. Ñu hơdip glaĭ laih. Ñu ƀu dŏ pơ anai dơ̆ng tah. Lăng bĕ, anai jing anih arăng pơđih Ñu. </verse>
        <verse number="7">Ră anai nao laĭ pơthâo bĕ kơ ƀing ding kơna Ñu hăng Pêtrôs: ‘Yêsu nao hlâo kơ ƀing gih pơ kwar Galilê. Pơ anŭn ƀing gih či ƀuh Ñu, tui hăng ñu hmâo laĭ laih kơ ƀing gih.’” </verse>
        <verse number="8">Tui anŭn gơñu tơbiă mơ̆ng pơsat laih anŭn đuaĭ kơdŏp hĭ, yua kơ gơñu hwĭ bral tơtư̆ drơi jan hăng kơtuă hling hlang đơi. Gơñu ƀu khĭn pơhaih kơ hlơi hlơi ôh.
[ </verse>
        <verse number="9">Giơ̆ng Yêsu hơdip glaĭ laih, hlăk ưm mơguah hrơi tal sa amăng hrơi kơ̆m anŭn, Ñu pơƀuh Ñu pô blŭng hlâo kơ HʼMari Madala, jing pô Yêsu hmâo puh pơđuaĭ tơjuh čô yang sat mơ̆ng gơ̆. </verse>
        <verse number="10">HʼMari Madala nao laĭ pơthâo tơlơi anŭn kơ ƀing hmâo dŏ hrŏm hơbĭt laih hăng Yêsu. Ƀing anai hlăk dŏ čŏk hia rơngot hơning. </verse>
        <verse number="11">Samơ̆ tơ gơñu hmư̆ laih tơlơi đah kơmơi anŭn laĭ pơthâo kơ tơlơi Yêsu hmâo hơdip glaĭ laih anŭn gơ̆ hmâo ƀuh laih Yêsu, gơñu ƀu đaŏ ôh kơ tơlơi anŭn.</verse>
        <verse number="12">Giơ̆ng tơlơi anŭn Yêsu pơƀuh Ñu pô hăng rup pơkŏn kơ dua čô ƀing ding kơna tơdang gơñu rơbat rŏk jơlan glaĭ pơ plei. </verse>
        <verse number="13">Gơñu wơ̆t glaĭ laĭ pơthâo tơlơi anŭn kơ ƀing ding kơna pơkŏn, samơ̆ ƀing ding kơna anŭn ƀu đaŏ kơ tơlơi gơñu laĭ pơthâo ôh.</verse>
        <verse number="14">Tơdơi kơ abih bang, Yêsu pơƀuh Ñu pô dơ̆ng kơ pluh sa čô ƀing ding kơna tơdang gơñu dŏ ƀơ̆ng huă. Yêsu ƀuah gơñu yua kơ tơlơi gơñu ƀu đaŏ hăng pran jua khăng gơñu; yua kơ gơñu ƀu đaŏ ôh kơ ƀing hmâo ƀuh Ñu hmâo hơdip glaĭ laih. </verse>
        <verse number="15">Ñu laĭ hăng ƀing gơ̆: “Nao bĕ pơ djŏp djang lŏn tơnah, pơtô Tơlơi Phrâo Hiam kơ abih bang mơnuih. </verse>
        <verse number="16">Hlơi pô đaŏ laih anŭn tŭ ƀatem či klaih, samơ̆ hlơi pô ƀu đaŏ ôh či tŭ tơlơi klă kơđi. </verse>
        <verse number="17">Ơi Adai či brơi ƀing đaŏ hơdôm gru kơnăl tui anai: Hăng anăn Kâo gơñu či puh pơđuaĭ ƀing yang sat, gơñu či pơhiăp tơlơi tuai, </verse>
        <verse number="18">tơdah gơñu mă djơ̆ ala, ƀôdah mơñum djơ̆ ia kăm, gơñu ƀu či ruă ôh, gơñu či ah tơngan ƀơi mơnuih duăm ruă, mơnuih duăm ruă či suaih.”</verse>
        <verse number="19"> Giơ̆ng kơ Khua Yang Yêsu hmâo pơhiăp laih hăng gơñu, Ơi Adai pŭ ba Ñu pơ adai, laih anŭn Ñu dŏ ber gah hơnuă kơ Ơi Adai. </verse>
        <verse number="20">Ƀing ding kơna hyu pơtô djŏp djang anih, Khua Yang mă bruă hrŏm hơbĭt hăng gơñu laih anŭn yua khul tơlơi gru kơnăl mơsêh mơyang nao hrŏm hơbĭt kiăng pơsĭt tơlơi gơñu pơtô.]</verse>
      </chapter>
    </book>
    <book number="42">
      <chapter number="1">
        <verse number="1">Hmâo lu mơnuih mă bruă hăng abih pran jua čih ruai glaĭ kơ tơlơi hmâo truh laih ƀơi tơ̆ng krah ƀing ta. </verse>
        <verse number="2">Gơñu čih tơlơi anŭn djơ̆ tui hăng ƀing hmâo ƀuh laih mơ̆ng phŭn laih anŭn jing ƀing pô pơtô pơhaih tơlơi Ơi Adai pơhiăp anŭn kơ ƀing ta. </verse>
        <verse number="3">Yua kơ anŭn yơh kâo kar kaĭ mơ̆n pơmĭn jing hiam, laih kâo kơsem pơklă abih bang tơlơi anŭn mơ̆ng phŭn, kiăng čih djơ̆ tui hăng pruăi tơlơi anŭn kơ ih, Ơ Ơi Thêôphil, </verse>
        <verse number="4">Kiăng kơ ih dưi thâo khul tơlơi ih hmâo hrăm anŭn jing sĭt biă mă.</verse>
        <verse number="5"> Rơnŭk Hêrôt ngă pơtao čar Yuđa, hmâo sa čô khua ngă yang anăn ñu Sakari mơ̆ng tơpul Abija. Bơnai ñu mơ̆ng kơnŭng djuai Arôn anăn gơ̆ HʼÊlisabet. </verse>
        <verse number="6">Abih dua gơñu hơdip tơpă hơnơ̆ng ƀơi anăp Ơi Adai, tui gưt abih bang tơlơi juăt laih anŭn tơlơi Khua Yang pơtă tơl arăng ƀu dưi ƀuah kơ gơñu ôh. </verse>
        <verse number="7">Gơñu ƀu hmâo ană ôh, yua kơ HʼÊlisabet jing đah kơmơi plao, laih anŭn abih dua gơñu leng kơ tha laih.</verse>
        <verse number="8">Djơ̆ tal tơpul ñu, Sakari ngă bruă khua ngă yang ƀơi anăp Ơi Adai. </verse>
        <verse number="9">Tơ mă črăm tui hăng tơlơi juăt kơ ƀing khua ngă yang, ñu mă djơ̆ črăm dưi mŭt čuh mơnơ̆ng ƀâu mơngưi amăng sang kơkuh pơpŭ Khua Yang. </verse>
        <verse number="10">Amăng mông čuh mơnơ̆ng ƀâu mơngưi, abih bang mơnuih lu dŏ iâu laĭ pơ gah rơngiao. </verse>
        <verse number="11">Hlăk anŭn hmâo sa čô ling jang Khua Yang pơƀuh brơi kơ Sakari, ñu dŏ dơ̆ng gah hơnuă kơƀang ngă yang čuh mơnơ̆ng ƀâu mơngưi. </verse>
        <verse number="12">Tơ Sakari ƀuh ling jang anŭn, ñu rŭng răng laih anŭn hwĭ bral. </verse>
        <verse number="13">Samơ̆ ling jang laĭ kơ ñu: “Ơ Sakari! Anăm hwĭ ôh, yua kơ Ơi Adai hmâo hmư̆ laih tơlơi ih iâu laĭ. Bơnai ih HʼÊlisabet či tơkeng kơ ih sa čô ană đah rơkơi, laih anŭn ih či pơanăn ñu Yôhan. </verse>
        <verse number="14">Ih či hmâo tơlơi hơ̆k kơdơ̆k, mơak mơai, laih anŭn lu mơnuih či mơak yua kơ tơlơi tơkeng ñu. </verse>
        <verse number="15">Yua kơ ñu či jing prŏng ƀơi anăp Khua Yang, ñu ƀu či mơñum tơpai boh kơƀâu ƀôdah mơnơ̆ng mơñum hmâo tơpơi ôh, laih anŭn ñu či bă blai hăng Yang Bơngăt Hiam čơdơ̆ng mơ̆ng ñu hlăk dŏ amăng kian amĭ ñu. </verse>
        <verse number="16">Ñu či ba lu ƀing ană plei Israel wơ̆t glaĭ kơ Khua Yang jing Ơi Adai ƀing gơñu. </verse>
        <verse number="17">Ñu či nao ƀơi anăp Khua Yang hăng jua pơmĭn laih anŭn tơlơi dưi mơyang Êli, kiăng pơsir pran jua ƀing ama hăng ană gơñu, laih anŭn ba ƀing mơnuih ƀu thâo gưt hiăp wơ̆t glaĭ kơ tơlơi kơhnâo kơ ƀing mơnuih tơpă, laih anŭn kiăng kơ prăp rơmet sa phung kơnŭng djuai hmâo pran jua hiam brơi kơ Khua Yang.”</verse>
        <verse number="18">Sakari laĭ kơ ling jang: “Hyư̆m kâo dưi thâo tơlơi anŭn či truh sĭt lĕ? Yua kơ kâo tha laih, laih anŭn bơnai kâo ăt tha laih mơ̆n.”</verse>
        <verse number="19"> Ling jang laĭ glaĭ: “Kâo Gabriel, pô dŏ ƀơi anăp Ơi Adai. Ơi Adai pơkiaŏ rai kâo pơhiăp hrŏm hăng ih laih anŭn pơthâo kơ ih tơlơi phrâo hiam anai. </verse>
        <verse number="20">Anai nê, ih či kơmlô hĭ, ƀu dưi pơhiăp ôh tơl hrơi tơlơi anŭn hmâo truh hĭ, yua kơ ih ƀu đaŏ ôh kơ tơlơi kâo pơhiăp. Tơlơi pơhiăp anŭn či krĕp djơ̆ ƀơi hrơi Ơi Adai hmâo pơkă laih.”</verse>
        <verse number="21">Hlăk anŭn, ƀing ană plei dŏ tơguan kơ Sakari, gơñu hling hlang yua kơ ñu dŏ sui amăng sang kơkuh pơpŭ. </verse>
        <verse number="22">Tơ Sakari tơbiă, ñu ƀu dưi pơhiăp hăng ƀing gơñu ôh, laih anŭn gơñu thâo kơ ñu hmâo laih tơlơi pơƀuh amăng sang kơkuh pơpŭ anŭn. Yua kơ ñu ƀu dưi pơhiăp ôh, tui anŭn ñu ngă gru hăng tơngan kiăng pơhiăp hăng ƀing gơñu.</verse>
        <verse number="23">Tơ khul hrơi ñu mă bruă abih laih, ñu glaĭ pơ sang. </verse>
        <verse number="24">Sui ƀiă mơ̆ng anŭn, bơnai ñu HʼÊlisabet pi kian, laih anŭn pơdŏp ñu pô amăng rơma blan. Ñu laĭ tui anai: </verse>
        <verse number="25">“Anai jing tơlơi Khua Yang hmâo ngă brơi laih kơ kâo. Amăng khul hrơi anai yơh, Ñu pap drap kơ kâo laih anŭn mă lui hĭ mơ̆ng kâo tơlơi mlâo hañ ƀơi anăp ƀing ană plei pla.”</verse>
        <verse number="26">Năm blan tơdơi, Ơi Adai pơkiaŏ ling jang Ñu Gabriel nao pơ sa boh plei amăng čar Galilê anăn plei anŭn Nasaret, </verse>
        <verse number="27">bưp sa čô đah kơmơi dra hmŭm hmâo djă kong laih hăng sa čô đah rơkơi, anăn gơ̆ Yôsep, amăng kơnŭng djuai Đawit. Dra hmŭm anŭn anăn gơ̆ HʼMari. </verse>
        <verse number="28">Ling jang truh pơ HʼMari laih anŭn laĭ: “Kơkuh kơ ih, ơ pô Ơi Adai pap. Khua Yang dŏ hrŏm hơbĭt hăng ih!” </verse>
        <verse number="29">Hmư̆ tơlơi pơhiăp anŭn, HʼMari rŭng răng biă mă, laih anŭn pơmĭn amăng pran jua ñu, hơgĕt tơlơi kơkuh anŭn jing. </verse>
        <verse number="30">Ling jang laĭ kơ ñu: “Ơ HʼMari, anăm hwĭ ôh, yua kơ ih hmâo laih tơlơi pap ƀơi anăp Ơi Adai. </verse>
        <verse number="31">Anai nê, ih či pi kian laih anŭn tơkeng sa čô ană đah rơkơi, ih či pơanăn Ñu Yêsu. </verse>
        <verse number="32">Ñu či jing prŏng, laih anŭn arăng či iâu Ñu Ană Pô Glông Hloh, laih anŭn Khua Yang Ơi Adai či brơi kơ Ñu gre pơtao ơi Ñu Đawit. </verse>
        <verse number="33">Ñu či wai lăng kơnŭng djuai Yakôp nanao hlŏng lar, laih anŭn Dêh Čar pơtao Ñu ƀu či thâo đŭt ôh.”</verse>
        <verse number="34">HʼMari laĭ kơ ling jang: “Hyư̆m tơlơi anŭn dưi truh lĕ yua kơ kâo jing đah kơmơi dra aka dŏ hrŏm hăng đah rơkơi ôh?”</verse>
        <verse number="35">Ling jang laĭ kơ ñu: “Yang Bơngăt Hiam či rai pơ ih, laih anŭn tơlơi dưi mơyang Pô Glông Hloh či gom ih; yua kơ anŭn yơh ană rơgoh hiam ih či tơkeng rai anŭn arăng či iâu Ñu jing Ană Ơi Adai. </verse>
        <verse number="36">Anai nê, sa čô đah kơmơi kơnŭng djuai ih, HʼÊlisabet, hmâo pi kian laih sa čô ană đah rơkơi tơdang gơ̆ tha laih. Pô arăng iâu đah kơmơi plao, ñu pi kian hmâo năm blan laih. </verse>
        <verse number="37">Yua kơ ƀu hmâo ôh sa mơta bruă hơgĕt Ơi Adai ƀu dưi ngă.”</verse>
        <verse number="38">HʼMari laĭ: “Anai nê kâo jing ding kơna đah kơmơi kơ Khua Yang. Brơi tơlơi anŭn truh kơ kâo tui hăng tơlơi ih hmâo pơhiăp laih.” Laih anŭn ling jang tơbiă đuaĭ hĭ.</verse>
        <verse number="39">Hlăk anŭn HʼMari tơgŭ hăng tơlơi hăt hot nao pơ sa boh plei amăng čar kơdư Yuđa. </verse>
        <verse number="40">Ñu mŭt amăng sang Sakari laih anŭn kơkuh kơ HʼÊlisabet. </verse>
        <verse number="41">Tơ HʼÊlisabet hmư̆ tơlơi HʼMari kơkuh, ană amăng kian ñu pơpư̆ mơtam, laih anŭn HʼÊlisabet bă blai Yang Bơngăt Hiam. </verse>
        <verse number="42">HʼÊlisabet pơhiăp kraih krin tui anai: “Ih hmâo tơlơi mơyun hiam hloh kơ ƀing đah kơmơi pơkŏn, laih anŭn mơyun hiam yơh kơ ană mơ̆ng kian pruăi ih! </verse>
        <verse number="43">Hyư̆m tơlơi yom anai dưi truh kơ kâo, tơl amĭ Khua Yang kâo rai čuă ngui kâo? </verse>
        <verse number="44">Yua kơ tơdang kâo hmư̆ tơlơi ih kơkuh kơ kâo, ană amăng kian kâo pơpư̆ hơ̆k kơdơ̆k. </verse>
        <verse number="45">Mơyun hiam yơh kơ đah kơmơi hmâo đaŏ laih, yua kơ abih tơlơi Khua Yang laĭ kơ ñu či truh sĭt.”</verse>
        <verse number="46"> HʼMari laĭ:
“Bơngăt kâo bơni hơơč kơ Khua Yang,</verse>
        <verse number="47">Bơngăt jua kâo hmâo tơlơi mơak amăng Ơi Adai Pô Pơklaih kâo.</verse>
        <verse number="48"> Yua kơ Ñu hmâo lăng laih kơ tơlơi luă gŭ ding kơna đah kơmơi Ñu.
Anai nê, mơ̆ng ră anai truh pơ anăp, mơnuih abih bang rơnŭk či yap kơ kâo jing mơnuih hmâo tơlơi mơyun hiam.</verse>
        <verse number="49">Yua kơ Pô Mơyang biă mă hmâo ngă laih tơlơi yom pơphan kơ kâo.
Anăn Ñu jing rơgoh hiam.</verse>
        <verse number="50">Ñu pap drap kơ ƀing hwĭ pơpŭ kơ Ñu,
Amăng abih bang rơnŭk.</verse>
        <verse number="51">Ñu hmâo bơrơđah laih tơlơi kơtang hăng tơngan Ñu,
Ñu ngă čơlah čơlap hĭ ƀing hmâo pran jua tơlơi pơmĭn pơgao ang.</verse>
        <verse number="52"> Ñu hmâo pơglưh trŭn hĭ laih ƀing khua gĭt gai mơ̆ng gre pơtao gơñu,
Laih anŭn yŏng đĭ ƀing thâo luă gŭ.</verse>
        <verse number="53">Ñu brơi ƀing rơpa dưi trơi hăng mơnơ̆ng hiam jơman,
Laih anŭn Ñu puh pơđuaĭ hĭ ƀing pơdrŏng sah glaĭ hăng tơngan đôč đač.</verse>
        <verse number="54">Ñu hmâo djru laih ƀing Israel, ding kơna Ñu,
Ñu hơdơr glaĭ tơlơi Ñu pap drap,</verse>
        <verse number="55"> Tui hăng Ñu hmâo pơhiăp laih hăng ƀing ơi adon ta,
Hăng Abraham laih anŭn hăng ƀing ană tơčo ñu hlŏng lar.”</verse>
        <verse number="56">HʼMari dŏ hrŏm hơbĭt hăng HʼÊlisabet năng ai klâo blan, laih anŭn ñu wơ̆t glaĭ pơ sang ñu pô.</verse>
        <verse number="57">Hrơi HʼÊlisabet đih apui truh yơh. Ñu tơkeng sa čô ană đah rơkơi. </verse>
        <verse number="58">Ƀing ană plei pla jum dar ñu hăng ƀing kơnŭng djuai ñu hmư̆ tơlơi Khua Yang hmâo bơrơđah laih kơ ñu tơlơi pap drap prŏng, laih anŭn gơñu hơ̆k mơak hrŏm hơbĭt hăng ñu.</verse>
        <verse number="59"> Ƀơi hrơi tal sapăn gơñu rai kiăng khăt klĭ ană nge anŭn hăng pơanăn ñu jing Sakari tui hăng anăn ama gơ̆. </verse>
        <verse number="60">Samơ̆ amĭ ñu laĭ: “Ư ưh! Či pơanăn ñu Yôhan.”</verse>
        <verse number="61">Gơñu laĭ kơ HʼÊlisabet: “Ƀu hmâo ôh sa čô amăng kơnŭng djuai ih hmâo anăn kar hăng anŭn.” </verse>
        <verse number="62">Tui anŭn gơñu ngă gru hăng tơngan kiăng pơhiăp hăng ama ñu kiăng thâo hlơi ñu kiăng pơanăn kơ gơ̆.</verse>
        <verse number="63">Sakari rơkâo sa pŏk hơnal, laih anŭn čih tui anai: “Anăn ñu Yôhan”. Abih bang gơñu dŏ kơtuă hling hlang. </verse>
        <verse number="64">Mông anŭn mơtam, Sakari ha amăng bah, jơlah ñu klaih, ñu pơhiăp laih anŭn pơpŭ bơni hơơč kơ Ơi Adai. </verse>
        <verse number="65">Abih bang ƀing mơnuih jum dar gơñu hwĭ biă mă. Arăng ruai abih tơlơi anŭn djŏp djang čar kơdư Yuđa. </verse>
        <verse number="66">Abih bang ƀing hmư̆ tơlơi anŭn djă pioh amăng pran jua gơñu hăng laĭ: “Hyư̆m ană anŭn či jing lĕ?” Yua kơ sĭt biă mă tơngan Khua Yang hmâo dŏ hrŏm hơbĭt laih hăng ñu.</verse>
        <verse number="67">Sakari, ama ñu, bă blai Yang Bơngăt Hiam laih anŭn laĭ lui hlâo tui anai:</verse>
        <verse number="68">“Pơpŭ bơni kơ Khua Yang, Ơi Adai Israel,
Yua kơ Ñu hmâo čuă ngui laih anŭn song mă ƀing ană plei pla Ñu,</verse>
        <verse number="69">Ñu hmâo pơjing brơi laih kơ ƀing ta sa čô Pô Pơklaih bă hăng tơlơi dưi mơyang,
Amăng sang Đawit, ding kơna Ñu.</verse>
        <verse number="70">Kar hăng Ñu hmâo laĭ laih mơ̆ng rơnŭk đưm adih
Găn mơ̆ng amăng bah ƀing pô laĭ lui hlâo rơgoh hiam Ñu,</verse>
        <verse number="71">Kiăng kơ ƀing ta dưi klaih mơ̆ng ƀing ayăt ƀing ta,
Laih anŭn mơ̆ng tơngan abih bang ƀing bơrơmŭt kơ ƀing ta.</verse>
        <verse number="72">Kiăng pơsĭt tơlơi pap drap Ñu hmâo ƀuăn laih kơ ƀing ơi adon ƀing ta,
Laih anŭn hơdơr glaĭ tơlơi kơnol pơgop hiam rơgoh Ñu.</verse>
        <verse number="73">Tui hăng tơlơi Ñu hmâo ƀuăn rơ̆ng laih hăng Abraham,
Ơi adon ƀing ta,</verse>
        <verse number="74">Giơ̆ng kơ Ñu pơrơngai ƀing ta mơ̆ng tơngan ƀing ayăt,
Ñu či brơi kơ ƀing ta dưi buih bruă Ñu ƀu hmâo tơlơi hwĭ hơgĕt ôh.</verse>
        <verse number="75">Hăng tơlơi rơgoh hơčih laih anŭn tơlơi tơpă klă
Ƀơi anăp Ñu abih hrơi ƀing ta dŏ hơdip.</verse>
        <verse number="76"> Bơ ih, ơ ană, arăng či iâu ih jing pô laĭ lui hlâo kơ Pô Glông Hloh,
Yua kơ ih či rơbat ƀơi anăp Khua Yang kiăng pơkra rơmet jơlan Ñu,</verse>
        <verse number="77">Kiăng kơ ƀing ană plei pla Ñu thâo hluh kơ tơlơi pơklaih,
Mơ̆ng tơlơi pap brơi tơlơi soh ƀing gơñu.</verse>
        <verse number="78">Yua kơ tơlơi pap drap Ơi Adai ƀing ta,
Tơlơi bơngač Yang Hrơi či pơčrang brơi kơ ƀing ta mơ̆ng adai glong,</verse>
        <verse number="79"> Kiăng pơčrang rơđah ƀing dŏ amăng tơlơi kơnăm mơmŏt laih anŭn amăng tơ-u tơlơi djai,
Kiăng atăt ba ƀing ta rơbat amăng jơlan tơlơi rơnŭk rơnua.”</verse>
        <verse number="80">Čơđai anĕt anŭn prŏng tui, bơngăt jua ñu jing kơtang. Ñu dŏ amăng tơdrŏn tač, tơl truh hrơi ñu pơrơđah ñu pô kơ ƀing Israel.</verse>
      </chapter>
      <chapter number="2">
        <verse number="1">Rơnŭk anŭn Sêsar Ôgust pơtrŭn asăp brơi abih bang mơnuih amăng lŏn tơnah čih anăn amăng hơdrôm hră yap ană plei pla. </verse>
        <verse number="2">Anai jing tơlơi yap akŏ mơnuih tal blŭng hlâo, tơdang Kirinius jing khua wai lăng čar Siri. </verse>
        <verse number="3">Rĭm čô khŏm glaĭ pơ plei phŭn gơñu pô kiăng brơi arăng čih pơmŭt anăn gơñu.</verse>
        <verse number="4">Yôsep ăt kar kaĭ mơ̆n, mơ̆ng čar Galilê plei Nasaret, ñu đĭ nao pơ čar Yuđa plei Đawit, arăng pơanăn dơ̆ng jing plei Betlêhem, yua kơ ñu jing kơnŭng djuai laih anŭn ană tơčo Đawit, </verse>
        <verse number="5">kiăng brơi arăng čih pơmŭt anăn ñu hrŏm hơbĭt hăng HʼMari, pô hmâo djă kong laih hăng ñu. Hlăk anŭn HʼMari dŏ pi kian. </verse>
        <verse number="6">Tơdang gơñu dŏ pơ anŭn, hrơi HʼMari đih apui truh. </verse>
        <verse number="7">Ñu tơkeng sa čô ană kơčoa đah rơkơi. Ñu sŏm ană ñu hăng khăn laih anŭn pơđih gơ̆ amăng atŏng rơ̆k, yua kơ ƀu hmâo anih ôh kơ gơñu dŏ amăng sang jưh.</verse>
        <verse number="8">Amăng tring anŭn hmâo ƀing wai triu dŏ krŏng amăng mlam pơ hmua, kiăng wai phung triu gơñu. </verse>
        <verse number="9">Hmâo sa čô ling jang Khua Yang pơƀuh brơi kơ gơñu, tơlơi ang yang Khua Yang pơčrang jum dar gơñu, hnŭn yơh gơñu hwĭ biă mă. </verse>
        <verse number="10">Samơ̆ ling jang laĭ kơ gơñu: “Anăm hwĭ ôh! Anai nê, kâo rai pơthâo brơi kơ ƀing gih sa Tơlơi Phrâo Hiam, jing tơlơi hơ̆k mơak prŏng brơi kơ abih bang mơnuih mơnam. </verse>
        <verse number="11">Yua kơ hrơi anai amăng plei Đawit, arăng tơkeng laih kơ ƀing gih sa čô Pô Pơklaih, Ñu jing Krist, Khua Yang. </verse>
        <verse number="12">Tơlơi anai jing gru kơnăl brơi kơ ƀing gih thâo krăn Ñu: Ƀing gih či ƀuh sa čô ană nge sŏm hăng khăn laih anŭn đih amăng atŏng rơ̆k.” </verse>
        <verse number="13">Blĭp blăp mơtam, hmâo klăk klai ƀing ling jang hiam pơkŏn hrŏm hơbĭt hăng ling jang hiam anŭn adoh pơpŭ bơni kơ Ơi Adai tui anai:</verse>
        <verse number="14">“Tơlơi guh kơang kơ Ơi Adai amăng anih glong hloh,
Laih anŭn tơlơi rơnŭk rơnua ƀơi lŏn tơnah, tơlơi pap kơ ƀing mơnuih Ñu khăp!”</verse>
        <verse number="15">Giơ̆ng kơ phung ling jang đuaĭ mơ̆ng gơñu wơ̆t glaĭ pơ adai, ƀing wai triu bơlaĭ hăng tơdruă gơñu: “Nao bĕ ƀing ta pơ Plei Betlêhem kiăng lăng tơlơi hmâo truh laih jing tơlơi Khua Yang hmâo laĭ pơthâo laih kơ ƀing ta.”</verse>
        <verse number="16">Tui anŭn, gơñu nao ječ mơtam, gơñu ƀuh HʼMari, Yôsep laih anŭn ană nge dŏ đih amăng atŏng rơ̆k. </verse>
        <verse number="17">Tơ gơñu ƀuh ană nge anŭn, gơñu ruai glaĭ hơdôm tơlơi ling jang hiam laĭ kơ ană nge anŭn. </verse>
        <verse number="18">Abih bang hlơi pô hmư̆ tơlơi ƀing wai triu ră ruai kơ tơlơi anŭn leng kơ hling hlang yơh. </verse>
        <verse number="19">Samơ̆ HʼMari djă pioh laih anŭn pơmĭn kơ abih tơlơi anŭn amăng pran jua ñu. </verse>
        <verse number="20">Ƀing wai triu wơ̆t glaĭ hĭ, gơñu adoh bơni laih anŭn pơ-ư ang kơ Ơi Adai yua kơ abih tơlơi gơñu hmâo hmư̆ hăng hmâo ƀuh laih, djơ̆ tui hăng tơlơi ƀing ling jang hiam hmâo pơthâo laih kơ gơñu.</verse>
        <verse number="21"> Sapăn hrơi mơ̆ng hrơi arăng tơkeng kơ Ñu, jing hrơi arăng khŏm khăt klĭ ană nge anŭn, arăng pơanăn Ñu jing Yêsu, tui hăng anăn ling jang hiam hmâo pơanăn hlâo kơ amĭ Ñu pi kian.</verse>
        <verse number="22">Tơ khul hrơi ngă tơlơi pơrơgoh tui hăng Tơlơi Juăt Môis giơ̆ng hĭ laih, Yôsep hăng HʼMari ba nao Ñu pơ plei Yêrusalem kiăng pơyơr Ñu kơ Khua Yang, </verse>
        <verse number="23">tui hăng Môis hmâo čih laih amăng Tơlơi Juăt Khua Yang: “Rĭm čô ană kơčoa đah rơkơi arăng khŏm pioh brơi jing rơgoh hiam kơ Khua Yang,” </verse>
        <verse number="24">laih anŭn pơyơr mơnơ̆ng ngă yang tui hăng tơlơi hmâo čih laih amăng tơlơi Juăt Khua Yang: “Dua drơi čĭm bơrơgơ̆m ƀôdah dua drơi ană čĭm kơtrâo.”</verse>
        <verse number="25">Hlăk anŭn, pơ Plei Yêrusalem hmâo sa čô đah rơkơi, anăn ñu Simêôn. Ñu jing mơnuih tơpă laih anŭn rơgoh hiam. Ñu dŏ čang rơmang tơlơi pơalum kơ ƀing ană Israel, laih anŭn Yang Bơngăt Hiam dŏ ƀơi ñu. </verse>
        <verse number="26">Yang Bơngăt Hiam hmâo laĭ brơi kơ ñu thâo, ñu ƀu či djai ôh tơl ñu ƀuh Yang Krist Pô rai mơ̆ng Khua Yang. </verse>
        <verse number="27">Hmâo tơlơi pơtrŭt mơ̆ng Yang Bơngăt Hiam, Simêôn nao pơ sang kơkuh pơpŭ djơ̆ ƀơi mông amĭ ama Yêsu ba rai ană nge Yêsu, kiăng ngă brơi kơ Ñu tui hăng tơlơi juăt hmâo pơtă. </verse>
        <verse number="28">Simêôn pi mă ană nge anŭn hăng bơni hơơč kơ Ơi Adai tui anai:</verse>
        <verse number="29">“Ơ Khua Yang, ră anai rơkâo kơ Ih brơi ding kơna Ih djai hăng tơlơi rơnŭk rơnua,
Tui hăng tơlơi Ih hmâo pơhiăp laih;</verse>
        <verse number="30">Yua kơ mơta kâo hmâo ƀuh laih tơlơi pơklaih Ih,</verse>
        <verse number="31">Ih hmâo pơkra laih ƀơi anăp abih bang kơnŭng djuai mơnuih,</verse>
        <verse number="32"> Jing tơlơi bơngač pơčrang jơlan kơ ƀing djuai tuai,
Laih anŭn jing tơlơi guh kơang kơ Israel, ană plei pla Ih.”</verse>
        <verse number="33">Amĭ ama Ñu hling hlang yua kơ tơlơi arăng laĭ kơ ană nge anŭn. </verse>
        <verse number="34">Simêôn hơơč mơyun tơlơi hiam klă kơ gơñu laih anŭn laĭ kơ HʼMari amĭ Ñu: “Anai nê, Ơi Adai hmâo ruah laih ană anai kơ bruă pơrai laih anŭn pơklaih lu mơnuih amăng ƀing Israel, laih anŭn jing gru kơnăl arăng či pơhiăp pơkơdơ̆ng. </verse>
        <verse number="35">(Bơ kơ ih pô, sa ƀĕ đao či klaŏ bơngăt jua ih), kiăng kơ tơlơi pơmĭn amăng lu hơtai pran mơnuih dưi pơrơđah.”</verse>
        <verse number="36">Ăt hmâo mơ̆n sa čô pô laĭ lui hlâo đah kơmơi, anăn ñu HʼAn, ană đah kơmơi Panuel, mơ̆ng kơnŭng djuai Aser. Ñu tha laih, ñu hmâo hơdip laih hăng rơkơi ñu tơjuh thŭn, </verse>
        <verse number="37">giơ̆ng anŭn ñu jing hĭ đah kơmơi djai rơkơi, truh kơ ră anai hmâo sapăn pluh pă thŭn laih. Ñu ƀu tơbiă ôh mơ̆ng sang kơkuh pơpŭ, hrơi mlam ñu kơkuh pơpŭ kơ Ơi Adai, ư̆ ƀơ̆ng huă laih anŭn iâu laĭ. </verse>
        <verse number="38">Ƀơi mông anŭn ñu truh, ñu bơni hơơč kơ Ơi Adai, laih anŭn pơhiăp tơlơi djơ̆ kơ Yêsu kơ abih bang ƀing dŏ čang rơmang kơ tơlơi pơrơngai plei Yêrusalem.</verse>
        <verse number="39"> Tơ gơñu ngă abih bang bruă tui hăng tơlơi juăt Khua Yang, gơñu wơ̆t glaĭ pơ plei Nasaret plei gơñu pô amăng čar Galilê. </verse>
        <verse number="40">Čơđai Anĕt anŭn prŏng tui, kơjăp kơtang, bă blai tơlơi kơhnâo; laih anŭn tơlơi pap Ơi Adai dŏ hrŏm hơbĭt hăng Ñu.</verse>
        <verse number="41"> Rĭm thŭn djơ̆ hrơi phĕt Tơlơi Găn, amĭ ama Yêsu đĭ nao pơ plei Yêrusalem. </verse>
        <verse number="42">Hlăk Yêsu pluh dua thŭn, Ñu hrŏm hơbĭt hăng amĭ ama Ñu đĭ nao pơ plei Yêrusalem kiăng pơhơdơr phĕt Tơlơi Găn tui hăng tơlơi gơñu juăt ngă. </verse>
        <verse number="43">Tơ khul hrơi phĕt Tơlơi Găn abih hĭ laih, gơñu čơdơ̆ng wơ̆t glaĭ pơ plei gơñu, samơ̆ čơđai anĕt Yêsu dŏ glaĭ pơ plei Yêrusalem. Amĭ ama Ñu ƀu thâo ôh tơlơi anŭn. </verse>
        <verse number="44">Gơñu pơmĭn dah Yêsu nao hrŏm hơbĭt hăng ƀing mơnuih lu rŏk jơlan, gơñu rơbat abih sa hrơi, giơ̆ng anŭn kah gơñu sem hơduah Yêsu amăng ƀing kơnŭng djuai laih anŭn ƀing gơyut Ñu. </verse>
        <verse number="45">Tơ gơñu ƀu ƀuh Ñu ôh, gơñu wơ̆t glaĭ pơ plei Yêrusalem dơ̆ng kiăng kơ hơduah Ñu. </verse>
        <verse number="46">Rơgao klâo hrơi, gơñu ƀuh Yêsu amăng sang kơkuh pơpŭ dŏ ber tơ̆ng krah ƀing khua pô pơtô. Ñu dŏ hmư̆ ƀing anŭn laih anŭn Ñu tơña kơ ƀing anŭn. </verse>
        <verse number="47">Abih bang ƀing dŏ hmư̆ Ñu leng kơ dŏ kơtuă hling hlang kơ tơlơi rơgơi laih anŭn kơ tơlơi Ñu laĭ glaĭ. </verse>
        <verse number="48">Tơ ƀuh Yêsu, amĭ ama Ñu dŏ hling hlang laih anŭn amĭ Ñu laĭ tui anai: “Ơ dăm, hyư̆m ih ngă kơ gơmơi tui anai lĕ? Anai nê, ama ih hăng kâo hyu sem hơduah ih hăng tơlơi hyơ̆k bơngơ̆t biă mă.”</verse>
        <verse number="49">Yêsu laĭ glaĭ: “Yua hơgĕt ƀing ih sem hơduah kâo? Ƀing ih ƀu thâo ôh hă kâo khŏm mă bruă kơ Ama kâo?” </verse>
        <verse number="50">Samơ̆ amĭ ama Ñu ƀu thâo hluh ôh kơ tơlơi Yêsu laĭ kơ gơñu.</verse>
        <verse number="51">Giơ̆ng anŭn Yêsu glaĭ pơ plei Nasaret hrŏm hơbĭt hăng amĭ ama Ñu laih anŭn tui gưt kơ ƀing gơñu. Amĭ Ñu djă pioh abih tơlơi anŭn amăng pran jua ñu. </verse>
        <verse number="52">Yêsu prŏng tui amăng tơlơi kơhnâo, amăng drơi jan, laih anŭn amăng tơlơi ngă bơmơak kơ Ơi Adai hăng ană mơnuih.</verse>
      </chapter>
      <chapter number="3">
        <verse number="1">Amăng thŭn tal pluh rơma Sêsar Tiber wai lăng, Pôntơ Pilat jing khua wai lăng čar Yuđa, Hêrôt wai lăng čar Galilê, laih anŭn adơi ñu Philip wai lăng čar Iturê hăng Trakônit, Lisanias wai lăng čar Abilen, </verse>
        <verse number="2">amăng rơnŭk Anas hăng Kaip jing khua ngă yang prŏng hloh, hmâo boh pơhiăp Ơi Adai pơtrŭn kơ Yôhan ană đah rơkơi Sakari amăng tơdrŏn har. </verse>
        <verse number="3">Tui anŭn ñu nao tar ƀar tring jum dar ia krong Yurdan pơtô tơlơi ƀatem kơ tơlơi kơhmal tơlơi soh, kiăng hmâo tơlơi pap brơi. </verse>
        <verse number="4">Tui hăng tơlơi hmâo čih laih amăng hơdrôm hră pô laĭ lui hlâo Êsai:
“Hmâo asăp mơnuih ur kraih amăng tơdrŏn har,
Rơmet bĕ jơlan kơ Khua Yang, pơtơpă bĕ jơlan Ñu.</verse>
        <verse number="5">Abih bang đŭng klŭng khŏm pơbă hĭ,
Abih bang čư̆ hăng bol čư̆ khŏm ngă mơdơ̆ hĭ,
Jơlan wĕ wŏ khŏm ngă tơpă glaĭ,
Jơlan klŭng hŭp khŏm jing lŏn daŏ;</verse>
        <verse number="6">Laih anŭn abih bang kơnŭng djuai mơnuih či ƀuh tơlơi pơklaih Ơi Adai.”</verse>
        <verse number="7"> Tui anŭn Yôhan laĭ kơ ƀing mơnuih lu rai kiăng tŭ tơlơi ñu ngă ƀatem: “Ơ ƀing djuai ala tơpơ̆ng, hlơi laĭ brơi kơ ƀing gih thâo đuaĭ mơ̆ng tơlơi Ơi Adai hil či truh? </verse>
        <verse number="8">Brơi ƀing gih mơboh năng lăp hăng tơlơi ƀing gih kơhmal tơlơi soh, laih anŭn anăm čơdơ̆ng laĭ ôh kơ ƀing gih pô: ‘Gơmơi hmâo Abraham jing ơi adon gơmơi,’ yua kơ kâo laĭ kơ ƀing gih, Ơi Adai dưi ngă brơi khul boh pơtâo anai jing hĭ ană tơčo Abraham. </verse>
        <verse number="9">Ră anai jong Ơi Adai hmâo dưm laih ƀơi akha kơyâo; abih bang kơyâo ƀu mơboh boh hiam ôh Ơi Adai či drom hĭ hăng glŏm amăng apui.”</verse>
        <verse number="10">Ƀing ană plei tơña kơ ñu: “Tui anŭn hơgĕt gơmơi khŏm ngă lĕ?”</verse>
        <verse number="11">Ñu laĭ glaĭ: “Hlơi pô hmâo dua blah ao, brơi ñu pha brơi kơ pô ƀu hmâo ôh; laih anŭn hlơi pô hmâo mơnơ̆ng ƀơ̆ng huă, brơi ñu ngă kar hăng anŭn mơ̆n.”</verse>
        <verse number="12"> Ăt hmâo mơ̆n ƀing ring jia rai kiăng tŭ ƀatem, laih anŭn gơñu tơña kơ Yôhan: “Ơ nai, hơgĕt gơmơi khŏm ngă lĕ?”</verse>
        <verse number="13">Ñu laĭ kơ gơñu: “Anăm ring ôh rơgao hloh kơ nua arăng pơkơčah laih kơ ƀing gih.”</verse>
        <verse number="14">Ƀing tơhan ăt tơña kar kaĭ mơ̆n: “Bơ gơmơi, hơgĕt gơmơi khŏm ngă lĕ?”
Ñu laĭ glaĭ: “Anăm pơhwĭ arăng, ƀôdah pơčeh ƀlor kiăng plah mă prăk arăng ôh, samơ̆ brơi ƀing gih mơak bĕ hăng prăk blan ƀing gih hmâo.”</verse>
        <verse number="15">Tơdang ƀing ană plei dŏ kơčăng tơguan laih anŭn tơña amăng pran jua gơñu: “Djơ̆ mơ̆ Yôhan jing Yang Krist?” </verse>
        <verse number="16">Hnŭn yơh, Yôhan laĭ glaĭ kơ abih bang gơñu: “Kâo ngă ƀatem kơ ƀing gih hăng ia, samơ̆ Pô mơyang hloh kơ kâo či rai, laih anŭn kâo ƀu lăp ôh kleh hrĕ klĭ juă Ñu. Ñu či ngă ƀatem kơ ƀing gih hăng Yang Bơngăt Hiam laih anŭn hăng apui. </verse>
        <verse number="17">Ñu djă čơngua kiăng pơi pơrơgoh anih prăh pơdai ñu, laih anŭn pơƀŭt pơdai amăng atông, samơ̆ Ñu či čuh hĭ hơkam amăng apui ƀu thâo thăm ôh.”</verse>
        <verse number="18">Hăng lu mơta tơlơi pơtô pơđur pơkŏn, Yôhan pơtô Tơlơi Phrâo Hiam kơ ƀing ană plei pla. </verse>
        <verse number="19">Samơ̆ Yôhan ƀuah kơ Hêrôt, pơtao wai lăng, yua kơ tơlơi ñu mă dŏ HʼHêrôđias bơnai adơi ñu, laih anŭn yua kơ abih bang tơlơi sat ñu hmâo ngă laih, </verse>
        <verse number="20">thim kơ khul tơlơi soh anŭn dơ̆ng, ñu mă krư̆ Yôhan amăng sang mơnă.</verse>
        <verse number="21">Tơ giơ̆ng abih bang mơnuih tŭ ƀatem laih, Yêsu ăt tŭ ƀatem mơ̆n. Hlăk Yêsu dŏ iâu laĭ, adai pŏk hĭ, </verse>
        <verse number="22">laih anŭn Yang Bơngăt Hiam trŭn rai amăng rup hrup hăng čĭm bơrơgơ̆m găm ƀơi Ñu; laih anŭn hmâo asăp pơhiăp mơ̆ng adai laĭ: “Ih jing Ană Kâo khăp hơeng biă mă; amăng Ih Kâo hmâo tơlơi mơak biă mă.”</verse>
        <verse number="23">Năng ai Yêsu hmâo klâo pluh thŭn hlăk Ñu čơdơ̆ng mă bruă. Tui arăng pơmĭn, Ñu jing ană đah rơkơi Yôsep; Yôsep jing ană đah rơkơi Hêli. </verse>
        <verse number="24">Hêli jing ană đah rơkơi Mathat, Mathat jing ană đah rơkơi Lêwi, Lêwi jing ană đah rơkơi Melki, Melki jing ană đah rơkơi Yanai, Yanai jing ană đah rơkơi Yôsep. </verse>
        <verse number="25">Yôsep jing ană đah rơkơi Matathias, Matathias jing ană đah rơkơi Amôs, Amôs jing ană đah rơkơi Nahum, Nahum jing ană đah rơkơi Êsli, Êsli jing ană đah rơkơi Nagai; </verse>
        <verse number="26">Nagai jing ană đah rơkơi Math, Math jing ană đah rơkơi Matathias, Matathias jing ană đah rơkơi Sêmêin, Sêmêin jing ană đah rơkơi Yôsek, Yôsek jing ană đah rơkơi Yôda. </verse>
        <verse number="27">Yôda jing ană đah rơkơi Yôanan, Yôanan jing ană đah rơkơi Rêsa, Rêsa jing ană đah rơkơi Sôrôbabel, Sôrôbabel jing ană đah rơkơi Sêaltiêl, Sêaltiêl jing ană đah rơkơi Nêri. </verse>
        <verse number="28">Nêri jing ană đah rơkơi Melki, Melki jing ană đah rơkơi Adi, Adi jing ană đah rơkơi Kôsam, Kôsam jing ană đah rơkơi Êlmadam, Êlmadam jing ană đah rơkơi Er. </verse>
        <verse number="29">Er jing ană đah rơkơi Yôsuê, Yôsuê jing ană đah rơkơi Êliêser, Êliêser jing ană đah rơkơi Yôrim, Yôrim jing ană đah rơkơi Mathat, Mathat jing ană đah rơkơi Lêwi. </verse>
        <verse number="30">Lêwi jing ană đah rơkơi Simêôn, Simêôn jing ană đah rơkơi Yuđa, Yuđa jing ană đah rơkơi Yôsep, Yôsep jing ană đah rơkơi Yônam, Yônam jing ană đah rơkơi Êliakim. Êliakim jing ană đah rơkơi Mêlêa. </verse>
        <verse number="31">Mêlêa jing ană đah rơkơi Mêna, Mêna jing ană đah rơkơi Matatha, Matatha jing ană đah rơkơi Nathan, Nathan jing ană đah rơkơi Đawit. </verse>
        <verse number="32">Đawit jing ană đah rơkơi Yêsê, Yêsê jing ană đah rơkơi Ôbet, Ôbet jing ană đah rơkơi Bôas, Bôas jing ană đah rơkơi Salmôn, Salmôn jing ană đah rơkơi Nahsôn. </verse>
        <verse number="33">Nahsôn jing ană đah rơkơi Aminadap, Aminadap jing ană đah rơkơi Atmin, Atmin jing ană đah rơkơi Arni, Arni jing ană đah rơkơi Hêsrôn, Hêsrôn jing ană đah rơkơi Parês, Parês jing ană đah rơkơi Yuđa, </verse>
        <verse number="34">Yuđa jing ană đah rơkơi Yakôp, Yakôp jing ană đah rơkơi Isak, Isak jing ană đah rơkơi Abraham, Abraham jing ană đah rơkơi Têra, Têra jing ană đah rơkơi Nakôr, </verse>
        <verse number="35">Nakôr jing ană đah rơkơi Sêruk, Sêruk jing ană đah rơkơi Rêu, Rêu jing ană đah rơkơi Pêlek, Pêlek jing ană đah rơkơi Êber, Êber jing ană đah rơkơi Sêlah. </verse>
        <verse number="36">Sêlah jing ană đah rơkơi Kainan, Kainan jing ană đah rơkơi Arpaksat, Arpaksat jing ană đah rơkơi Sem, Sem jing ană đah rơkơi Nôê, Nôê jing ană đah rơkơi Lamek, </verse>
        <verse number="37">Lamek jing ană đah rơkơi Mêthusêla, Mêthusêla jing ană đah rơkơi Ênok, Ênok jing ană đah rơkơi Yared, Yared jing ană đah rơkơi Mahalalel, Mahalalel jing ană đah rơkơi Kainan. </verse>
        <verse number="38">Kainan jing ană đah rơkơi Enôs, Enôs jing ană đah rơkơi Seth, Seth jing ană đah rơkơi Ađam, Ađam jing ană đah rơkơi Ơi Adai.</verse>
      </chapter>
      <chapter number="4">
        <verse number="1">Yêsu bă blai Yang Bơngăt Hiam, mơ̆ng ia krong Yurdan Ñu wơ̆t glaĭ, laih anŭn Yang Bơngăt Hiam atăt ba Ñu amăng tơdrŏn har. </verse>
        <verse number="2">Pơ anŭn Ñu tŭ tơlơi yang sat plư amăng pă pluh hrơi. Ñu ƀu ƀơ̆ng huă ôh amăng pă pluh hrơi anŭn, laih anŭn tơ khul hrơi anŭn rơgao laih Ñu rơpa.</verse>
        <verse number="3">Yang sat laĭ Ñu: “Tơdah Ih jing Ană Ơi Adai pơđar bĕ boh pơtâo anai blih jing hĭ ƀañ tơpŭng!”</verse>
        <verse number="4">Yêsu laĭ glaĭ: “Hră Ơi Adai hmâo čih laih tui anai: ‘Mơnuih hơdip ƀu djơ̆ kơnơ̆ng yua kơ ƀơ̆ng ƀañ tơpŭng đôč ôh.’”</verse>
        <verse number="5">Yang sat atăt ba Ñu pơ anih hăng glong, kơčrâo brơi Ñu ƀiă mơnĭt abih bang dêh čar pơtao ƀơi lŏn tơnah, </verse>
        <verse number="6">laih anŭn yang sat laĭ kơ Ñu: “Kâo či brơi kơ ih abih bang tơlơi dưi laih anŭn tơlơi guh kơang abih bang lŏn čar pơtao anai, yua kơ arăng hmâo jao brơi laih kơ kâo, laih anŭn kâo brơi kơ hlơi pô kâo kiăng. </verse>
        <verse number="7">Tui anŭn tơdah ih bon kơkuh pơpŭ kơ kâo, abih mơnơ̆ng anŭn či lơ̆m kơ ih yơh.”</verse>
        <verse number="8">Yêsu laĭ glaĭ: “Hră Ơi Adai Pơhiăp hmâo čih laih tui anai: ‘Brơi Ih khŏm kơkuh pơpŭ kơ Khua Yang Ơi Adai ih, laih anŭn kơnơ̆ng mă bruă kơ hơjăn Ñu đôč.’”</verse>
        <verse number="9">Yang sat atăt ba Ñu pơ plei Yêrusalem dơ̆ng, brơi Ñu dŏ ƀơi hăng ngŏ gor bơbŭng sang kơkuh pơpŭ, laih anŭn laĭ kơ Ñu: “Tơdah Ih jing Ană Ơi Adai, kơdâo trŭn bĕ mơ̆ng anih anai; </verse>
        <verse number="10">Yua kơ Hră Ơi Adai Pơhiăp hmâo čih laih tui anai:
‘Ơi Adai či brơi ƀing ling jang Ñu wai lăng ih,’</verse>
        <verse number="11">laih anŭn ‘Gơñu či pŭ mă ih amăng tơngan gơñu, hwĭ dah tơkai ih tơhnač djơ̆ boh pơtâo!’”</verse>
        <verse number="12">Yêsu laĭ glaĭ: “Hră Ơi Adai Pơhiăp hmâo čih mơ̆n: ‘Ih anăm lông lăng Khua Yang Ơi Adai ih ôh.’”</verse>
        <verse number="13">Giơ̆ng ñu plư hăng abih tơlơi anŭn, yang sat đuaĭ hĭ mơ̆ng Yêsu, dŏ tơguan mông gal pơkŏn dơ̆ng.</verse>
        <verse number="14">Yêsu bă hăng tơlơi dưi mơyang Yang Bơngăt Hiam, wơ̆t glaĭ pơ čar Galilê, laih anŭn arăng hmư̆ hing Ñu tar ƀar tring jum dar. </verse>
        <verse number="15">Ñu pơtô lu amăng sang bơjơnum, laih anŭn abih bang mơnuih pơpŭ bơni kơ Ñu.</verse>
        <verse number="16">Yêsu truh pơ Plei Nasaret, anih arăng răk rong Ñu, laih anŭn tui hăng tơlơi Ñu juăt ngă, hrơi Saƀat Ñu mŭt amăng sang bơjơnum. Ñu tơgŭ kiăng đŏk hră Ơi Adai Pơhiăp. </verse>
        <verse number="17">Arăng brơi kơ Ñu hơdrôm hră pô laĭ lui hlâo Êsai. Ñu pŏk hơdrôm hră anŭn, ƀuh anih hmâo tơlơi čih tui anai:</verse>
        <verse number="18">“Yang Bơngăt Hiam Khua Yang dŏ ƀơi Kâo,
Yua kơ Ñu hmâo truač laih ia jâu kơ Kâo, Kiăng Kâo pơhaih Tơlơi Phrâo Hiam kơ ƀing ƀun rin.</verse>
        <verse number="19">Ñu pơkiaŏ Kâo nao pơhaih tơlơi pŏk rơngai brơi kơ ƀing mơnă,
Ƀing bum mơta dưi ƀuh rơđah,
Ƀing arăng kơtư̆ juă dưi hmâo tơlơi rơngai.
Laih anŭn pơhaih thŭn Khua Yang či pơklaih ƀing ană plei pla Ñu.”</verse>
        <verse number="20">Giơ̆ng tơlơi anŭn, Yêsu lom hĭ hơdrôm hră, brơi glaĭ kơ pô wai laih anŭn dŏ ber. Abih bang ƀing dŏ amăng sang bơjơnum dŏ lăng kơ Ñu soh sel. </verse>
        <verse number="21">Laih anŭn Ñu čơdơ̆ng laĭ hăng ƀing anŭn: “Hrơi anai Hră Ơi Adai Pơhiăp ƀing gih hmư̆ anai hmâo krĕp djơ̆ laih.”</verse>
        <verse number="22">Abih bang pơhaih Ñu jing hiam, laih anŭn hling hlang kơ tơlơi boh pơhiăp bă hăng tơlơi khăp pap tơbiă mơ̆ng amăng bah Ñu; laih anŭn ƀing gơñu laĭ: “Ƀu djơ̆ ôh hă Ñu jing ană đah rơkơi Yôsep?”</verse>
        <verse number="23">Yêsu laĭ: “Sĭt yơh ƀing gih či laĭ kơ Kâo tơlơi raŏ anai: ‘Ơ ơi ia jrao, pơsuaih bĕ ih pô; kar kaĭ mơ̆n ngă ƀơi anai amăng plei ih pô abih tơlơi gơmơi hmư̆ ih hmâo ngă laih pơ plei Kapernum.’” </verse>
        <verse number="24">Ñu laĭ dơ̆ng: “Sĭt biă mă Kâo laĭ kơ ƀing gih ƀu hmâo ôh sa čô pô laĭ lui hlâo hmâo tơlơi tŭ jum hiam amăng plei ñu pô. </verse>
        <verse number="25">Kâo laĭ kơ ƀing gih sĭt biă mă, rơnŭk Êli amăng čar Israel hmâo lu ƀing đah kơmơi djai rơkơi, tơdang adai khong klâo thŭn ha mơkrah, hmâo tơlơi ư̆ rơpa prŏng truh kơ abih tring. </verse>
        <verse number="26">Samơ̆ Ơi Adai ƀu pơkiaŏ nao ôh Êli kơ sa čô amăng ƀing gơñu, kơnơ̆ng kơ sa čô đah kơmơi djai rơkơi pơ plei Sarepta amăng čar Sidôn đôč. </verse>
        <verse number="27">Amăng rơnŭk pô laĭ lui hlâo Êlisê amăng čar Israel ăt hmâo lu mơnuih djơ̆ phŭng mơ̆n, samơ̆ ƀu hmâo ôh sa čô amăng ƀing gơñu dưi hmâo tơlơi rơgoh, kơnơ̆ng hơjan Naman čar Siri đôč.”</verse>
        <verse number="28">Giơ̆ng kơ hmư̆ tơlơi anŭn, abih bang ƀing amăng sang bơjơnum bă hăng tơlơi hil biă mă. </verse>
        <verse number="29">Gơñu tơgŭ, dui tơbiă Yêsu pơ gah rơngiao plei, ba Ñu pơ akŏ čư̆ ƀơi anih arăng pơdơ̆ng plei, kiăng glŏm trŭn Ñu. </verse>
        <verse number="30">Samơ̆ Yêsu găn tơ̆ng krah gơñu hăng đuaĭ nao.</verse>
        <verse number="31">Yêsu trŭn nao pơ Plei Kapernum, amăng tring Galilê, laih anŭn Ñu pơtô kơ ƀing gơñu amăng hrơi Saƀat. </verse>
        <verse number="32">Gơñu hling hlang kơ tơlơi Yêsu pơtô, yua kơ boh pơhiăp Ñu bă hăng tơlơi dưi kơhưm. </verse>
        <verse number="33">Amăng sang bơjơnum hmâo sa čô đah rơkơi yang bơngăt grĭ hơƀak dŏ amăng ñu; laih anŭn ñu ur kraih kơtang, </verse>
        <verse number="34">“Hơi! Hơgĕt tơlơi hmâo gơmơi hăng Ih, Ơ Yêsu plei Nasaret? Ih rai kiăng pơrai gơmơi hă? Kâo thâo hlơi Ih jing, Ih Pô rơgoh hiam mơ̆ng Ơi Adai!”</verse>
        <verse number="35">Samơ̆ Yêsu khă ƀuah yang sat anŭn hăng laĭ: “Dŏ rơiăt laih anŭn tơbiă bĕ mơ̆ng mơnuih anai!” Giơ̆ng yang sat pơrơbuh ñu tơ̆ng krah mơnuih lu, laih anŭn yang sat tơbiă đuaĭ mơ̆ng ñu samơ̆ ƀu hmâo sa mơta ngă răm kơ ñu ôh.</verse>
        <verse number="36">Abih bang gơñu hling hlang laih anŭn hăng bơlaĭ tơdruă gơñu: “Hơgĕt Boh Pơhiăp anai? Yua kơ hăng tơlơi dưi kơhưm laih anŭn tơlơi mơyang pơtă kơ ƀing yang bơngăt grĭ hơƀak, laih anŭn gơñu khŏm tơbiă mơ̆n.” </verse>
        <verse number="37">Arăng hmư̆ hing kơ Ñu tar ƀar anih jum dar.</verse>
        <verse number="38">Yêsu tơbiă mơ̆ng sang bơjơnum laih anŭn mŭt amăng sang Simôn. Tơhmua đah kơmơi Simôn hmâo tơlơi duăm pơgrŭn kraih, laih anŭn gơñu rơkâo kơ Yêsu pơsuaih brơi kơ ñu. </verse>
        <verse number="39">Yêsu dŏ dơ̆ng jĕ ñu, pơđar tơlơi duăm pơgrŭn laih anŭn tơlơi duăm pơgrŭn đuaĭ mơ̆ng ñu. Tañ mơtam ñu tơgŭ laih anŭn buih bruă kơ gơñu.</verse>
        <verse number="40">Tơ yang hrơi lĕ laih, arăng ba abih bang ƀing mơnuih hmâo tơlơi ruă phara phara nao pơ Yêsu. Yêsu ah tơngan ƀơi rĭm čô laih anŭn pơsuaih gơñu. </verse>
        <verse number="41">Ƀing yang sat ăt tơbiă mơ̆ng lu mơnuih laih anŭn ur kraih: “Ih jing Ană Ơi Adai!” Samơ̆ Yêsu khă ƀuah ƀing yang sat, laih anŭn ƀu brơi gơñu pơhiăp ôh, yua kơ gơñu thâo krăn Yêsu jing Yang Krist.</verse>
        <verse number="42">Tơ yang hrơi tơbiă, Yêsu nao pơ anih hơđơ̆ng rơiăt. Ƀing ană plei pla hơduah Yêsu laih anŭn tơ gơñu truh pơ Ñu, gơñu kiăng kơ̆ng Yêsu ƀu brơi Ñu đuaĭ mơ̆ng gơñu ôh. </verse>
        <verse number="43">Samơ̆ Yêsu laĭ kơ gơñu: “Kâo khŏm pơhaih Tơlơi Phrâo Hiam kơ Dêh Čar Pơtao Ơi Adai kơ lu boh plei pơkŏn dơ̆ng, yua kơ tơlơi anŭn yơh Ơi Adai hmâo pơkiaŏ rai Kâo.”</verse>
        <verse number="44">Tui anŭn Ñu dŏ pơtô amăng sang bơjơnum amăng tring Yuđa.</verse>
      </chapter>
      <chapter number="5">
        <verse number="1">Tơdang Yêsu dŏ ƀơi hang ia dơnao Gênêsaret, ƀing ană plei pla pơčer pơrơsua nao giăm Yêsu kiăng hmư̆ tơlơi Ơi Adai pơhiăp. </verse>
        <verse number="2">Yêsu ƀuh dua boh sŏng dŏ jĕ ƀơi hang ia, ƀing trah akan tơbiă laih mơ̆ng sŏng laih anŭn hlăk dŏ boh hơñual gơñu. </verse>
        <verse number="3">Yêsu đĭ sa amăng dua boh sŏng, jing sŏng Simôn, laih anŭn rơkâo kơ ñu nao ataih ƀiă mơ̆ng hang. Yêsu dŏ ber amăng sŏng laih anŭn pơtô kơ ƀing ană plei pla.</verse>
        <verse number="4">Giơ̆ng Ñu pơtô laih, Ñu laĭ kơ Simôn: “Nao bĕ pơ anih ia dlam hăng dăng bĕ hơñual ih.”</verse>
        <verse number="5">Simôn laĭ glaĭ: “Ơ Nai, gơmơi dăng laih abih mlam samơ̆ ƀu hmâo akan ôh! Samơ̆ kiăng gưt hiăp Ih, kâo či dăng hơñual dơ̆ng.” </verse>
        <verse number="6">Laih gơñu dăng, hơñual gơñu djơ̆ akan lu biă mă tơl hơñual gơñu tơĭ. </verse>
        <verse number="7">Gơñu wơ̆t tơngan kơ ƀing gơ̆p gơñu đĭ amăng sŏng pơkŏn rai djru gơñu. Ƀing anŭn rai laih anŭn akan bă abih dua boh sŏng, tơl giăm či trăm amăng ia. </verse>
        <verse number="8">Tơ Simôn Pêtrôs ƀuh tơlơi anŭn ñu bon ƀơi tơkai Yêsu laih anŭn laĭ: “Ơ Khua Yang, đuaĭ bĕ mơ̆ng kâo, yua kơ kâo jing sa čô mơnuih soh.”</verse>
        <verse number="9">Yua kơ Simôn wơ̆t hăng abih bang ƀing hrŏm hơbĭt hăng ñu hling hlang kơ tơlơi gơñu hmâo akan lu anŭn. </verse>
        <verse number="10">Wơ̆t Yakơ laih anŭn Yôhan, ƀing ană đah rơkơi Sêbêdê gơ̆p mă bruă hrŏm hơbĭt hăng Simôn hling hlang kar kaĭ mơ̆n. Yêsu laĭ kơ Simôn: “Anăm hwĭ ôh; mơ̆ng anai pơ anăp ih či jing mơnuih trah mơnuih.”</verse>
        <verse number="11">Tơ gơñu waih sŏng truh pơ hang, gơñu lui hĭ abih bang mơnơ̆ng laih anŭn đuaĭ tui Yêsu.</verse>
        <verse number="12">Tơdang Yêsu dŏ amăng sa boh plei, hmâo sa čô mơnuih djơ̆ phŭng rơka bă drơi jan. Tơ ñu ƀuh Yêsu, ñu kŭp ƀô̆ ƀơi lŏn laih anŭn kơwưh kơ Ñu: “Ơ Khua Yang, tơdah Ih kiăng, Ih dưi pơrơgoh kâo!”</verse>
        <verse number="13">Yêsu yơr tơngan ruaih gơ̆ laih anŭn laĭ: “Kâo kiăng yơh, rơgoh bĕ!” Tañ mơtam phŭng ñu rơngiă hĭ. </verse>
        <verse number="14">Laih anŭn Yêsu pơtă kơ ñu anăm ră ruai kơ arăng ôh, samơ̆ “Nao pơdah ih pô kơ khua ngă yang bĕ laih anŭn pơyơr mơnơ̆ng ngă yang kơ tơlơi pơrơgoh tui hăng Môis pơtă laih, jing tơlơi gơ̆ng jơlan pơsĭt kơ ƀing ană plei pla.”</verse>
        <verse number="15">Arăng hmư̆ hing kơ Yêsu jai lu hloh dơ̆ng, laih anŭn hmâo lu mơnuih pơƀŭt glaĭ kiăng hmư̆ Ñu pơtô laih anŭn kiăng dưi suaih mơ̆ng tơlơi ruă duăm. </verse>
        <verse number="16">Samơ̆ Yêsu đuaĭ pơ anih hơđơ̆ng rơiăt kiăng iâu laĭ.</verse>
        <verse number="17">Sa hrơi anŭn, tơdang Yêsu dŏ pơtô hmâo ƀing Pharisi hăng ƀing nai pơtô tơlơi juăt dŏ ber giăm Ñu. Gơñu rai mơ̆ng rĭm boh plei amăng čar Galilê, čar Yuđa, laih anŭn mơ̆ng plei Yêrusalem. Tơlơi dưi mơyang Khua Yang dŏ hrŏm hơbĭt hăng Ñu kiăng pơsuaih tơlơi duăm ruă. </verse>
        <verse number="18">Anai nê, hmâo ƀing mơnuih čơkung ba sa čô mơnuih đah rơkơi rơwen hăng sưng pĭt; gơñu hơduah jơlan kiăng ba ñu amăng sang laih anŭn dưm gơ̆ ƀơi anăp Yêsu. </verse>
        <verse number="19">Samơ̆ ƀing gơñu ƀu hmâo jơlan dưi ba mŭt ñu ôh yua kơ mơnuih lu đơi. Tui anŭn gơñu đĭ ƀơi bơbŭng sang laih anŭn pŏk hĭ goč, gơñu pơañreng trŭn gơ̆ hrŏm hơbĭt hăng sưng ñu djơ̆ ƀơi anăp Yêsu tơ̆ng krah ƀing mơnuih lu. </verse>
        <verse number="20">Tơ Yêsu ƀuh tơlơi đaŏ gơñu, Yêsu laĭ: “Ơ gơyut, tơlơi soh ih hmâo tơlơi pap brơi laih.”</verse>
        <verse number="21">Ƀing nai pơtô tơlơi juăt hăng ƀing Pharisi čơdơ̆ng pơhiăp tơdruă gơñu: “Hlơi pô anai, khĭn pơhiăp pơgao hmiah hăng Ơi Adai? Hlơi pô dưi pap brơi tơlơi soh, kơnơ̆ng hơjăn Ơi Adai đôč?”</verse>
        <verse number="22">Samơ̆ Yêsu thâo laih tơlơi gơñu pơmĭn, Yêsu laĭ kơ gơñu: “Yua hơgĕt ƀing gih tơña amăng pran jua ƀing gih? </verse>
        <verse number="23">Hơgĕt tơlơi laĭ amuñ hloh: ‘Tơlơi soh ih hmâo pap brơi laih,’ ƀôdah laĭ: ‘Tơgŭ laih anŭn rơbat bĕ?’ </verse>
        <verse number="24">Samơ̆ kiăng kơ ƀing gih thâo ƀơi lŏn tơnah Ană Mơnuih hmâo tơlơi dưi pap brơi tơlơi soh” — Ñu laĭ kơ mơnuih rơwen — “Kâo laĭ kơ ih, tơgŭ bĕ, mă sưng pĭt ih laih anŭn glaĭ pơ sang!”</verse>
        <verse number="25">Tañ mơtam ñu tơgŭ ƀơi anăp ƀing anŭn, mă sưng ñu hmâo đih laih, laih anŭn glaĭ pơ sang, pơpŭ bơni kơ Ơi Adai. </verse>
        <verse number="26">Abih bang leng kơ hling hlang laih anŭn pơpŭ bơni hơơč kơ Ơi Adai. Gơñu bă hăng hwĭ laih anŭn laĭ: “Hrơi anai gơmơi hmâo ƀuh laih lu tơlơi hling hlang!”</verse>
        <verse number="27">Giơ̆ng tơlơi anŭn Yêsu tơbiă laih anŭn ƀuh sa čô mơnuih ring jia, anăn gơ̆ Lêwi, dŏ ber ƀơi anih ring jia. Yêsu laĭ kơ ñu: “Đuaĭ tui Kâo bĕ!” </verse>
        <verse number="28">Gơ̆ lui hĭ abih bang, tơgŭ laih anŭn đuaĭ tui Yêsu.</verse>
        <verse number="29">Lêwi pơkra tơlơi ƀơ̆ng huă prŏng jum Yêsu amăng sang ñu, laih anŭn hmâo lu ƀing ring jia laih anŭn ƀing mơnuih pơkŏn ƀơ̆ng huă hrŏm hơbĭt hăng gơñu. </verse>
        <verse number="30">Ƀing Pharisi laih anŭn ƀing nai pơtô tơlơi juăt pơhiăp brŏk hăng ƀing ding kơna Yêsu hăng laĭ: “Hyư̆m ƀing gih dŏ ƀơ̆ng huă laih anŭn mơñum hrŏm hơbĭt hăng ƀing ring jia laih anŭn ƀing mơnuih soh?”</verse>
        <verse number="31">Yêsu laĭ glaĭ gơñu: “Ƀu djơ̆ ƀing mơnuih suaih prăl ôh kiăng kơ ơi ia jrao, samơ̆ ƀing mơnuih duăm ruă yơh. </verse>
        <verse number="32">Kâo ƀu rai iâu ƀing mơnuih tơpă ôh, samơ̆ iâu ƀing mơnuih soh kơhmal tơlơi soh.”</verse>
        <verse number="33">Ƀing anŭn laĭ kơ Ñu: “Ƀing ding kơna Yôhan nanao ư̆ ƀơ̆ng huă laih anŭn iâu laĭ, wơ̆t ƀing ding kơna ƀing Pharisi ngă tui anŭn mơ̆n, samơ̆ ƀing ding kơna ih ƀơ̆ng huă laih anŭn mơñum.”</verse>
        <verse number="34">Yêsu laĭ kơ gơñu: “Dưi mơ̆ ƀing gih ngă brơi ƀing arăng jak kơ tơlơi ƀơ̆ng huă dŏ rơkơi bơnai ư̆ ƀơ̆ng huă tơdang han tao ăt dŏ hrŏm hơbĭt hăng gơñu? </verse>
        <verse number="35">Samơ̆ truh hrơi arăng ba pơđuaĭ hĭ han tao mơ̆ng ƀing gơñu, hlăk anŭn gơñu či ư̆ ƀơ̆ng huă.”</verse>
        <verse number="36">Yêsu ăt pơhiăp tơlơi bơhmutu kơ ƀing gơñu: “Arăng ƀu hek ôh sa pŏk bơnal mơ̆ng ao phrâo kiăng sĭt tĕp hăng ao so. Tơdah ngă tui anŭn, ao phrâo či tơĭ hĭ, laih anŭn bơnal phrâo ăt ƀu gal lăp hăng ao so ôh. </verse>
        <verse number="37">Laih anŭn arăng ƀu pioh ôh tơpai phrâo amăng get klĭ so, tơdah ngă tui anŭn tơpai phrâo či blôk pơčah klĭ so anŭn, tơpai či hŏk hĭ laih anŭn kơdŭng klĭ či răm mơ̆n. </verse>
        <verse number="38">Samơ̆ arăng pioh tơpai phrâo amăng get klĭ phrâo. </verse>
        <verse number="39">Laih anŭn arăng ƀu kiăng dơ̆ng ôh tơpai phrâo tơ laih arăng mơñum tơpai so, yua kơ ñu laĭ: ‘tơpai so hiam hloh.’”</verse>
      </chapter>
      <chapter number="6">
        <verse number="1">Sa hrơi Saƀat Yêsu găn hmua pơdai blê. Ƀing ding kơna Ñu ruač amŭng pơdai, pơpao hăng tơngan gơñu laih anŭn ƀơ̆ng. </verse>
        <verse number="2">Hmâo đơđa ƀing Pharisi laĭ: “Hyư̆m ƀing gih ngă tơlơi arăng ƀu dưi ngă ôh amăng hrơi Saƀat?”</verse>
        <verse number="3">Yêsu laĭ glaĭ: “Ƀing gih aka đŏk ôh hă hơgĕt tơlơi Đawit hmâo ngă laih tơdang ñu hăng ƀing đuaĭ tui ñu rơpa? </verse>
        <verse number="4">Ñu mŭt amăng sang Ơi Adai, mă ƀơ̆ng ƀañ tơpŭng pơyơr kơ Ơi Adai, laih anŭn brơi kơ ƀing nao hrŏm hơbĭt hăng ñu ƀơ̆ng mơ̆n. Wơ̆t dah ƀañ tơpŭng anŭn kơnơ̆ng pioh brơi kơ ƀing khua ngă yang đôč dưi ƀơ̆ng.”</verse>
        <verse number="5">Laih anŭn Yêsu laĭ kơ gơñu: “Ană Mơnuih jing Khua kơ hrơi Saƀat.”</verse>
        <verse number="6">Sa hrơi Saƀat pơkŏn, Yêsu mŭt amăng sang bơjơnum laih anŭn pơtô laĭ. Pơ anŭn hmâo sa čô mơnuih tơngan gah hơnuă ñu jo. </verse>
        <verse number="7">Ƀing nai pơtô tơlơi juăt laih anŭn ƀing Pharisi krăp lăng sŭ Yêsu thâo dah Ñu či pơsuaih mơ̆ amăng hrơi Saƀat, kiăng kơ hmâo tơlơi phong kơ Ñu. </verse>
        <verse number="8">Samơ̆ Yêsu thâo tơlơi pơmĭn gơñu laih anŭn laĭ kơ mơnuih jo tơngan: “Rai dŏ dơ̆ng ƀơi anai.” Ñu tơgŭ hăng dŏ dơ̆ng pơ anŭn. </verse>
        <verse number="9">Yêsu laĭ kơ gơñu: “Kâo tơña ƀing gih: Hơgĕt tơlơi juăt tŭ ư brơi ƀing ta dưi ngă amăng hrơi Saƀat, ngă bruă hiam ƀôdah ngă bruă sat, pơklaih mơnuih ƀôdah pơdjai mơnuih?” </verse>
        <verse number="10">Yêsu lăng kơ abih bang ƀing jum dar laih anŭn laĭ kơ gơ̆: “Yơr tơngan ih bĕ.” Gơ̆ yơr, laih anŭn tơngan ñu suaih mơtam.</verse>
        <verse number="11">Gơñu bă hăng tơlơi hil laih anŭn črŏng sai tơdruă gơñu kiăng sem hơgĕt tơlơi gơñu dưi ngă kơ Yêsu.</verse>
        <verse number="12">Hlăk anŭn Yêsu tơbiă nao đĭ pơ čư̆ kiăng iâu laĭ, laih anŭn ñu dŏ iâu laĭ hăng Ơi Adai abih sa mlam. </verse>
        <verse number="13">Tơ mơguah hrơi tơdơi, Yêsu iâu ƀing ding kơna Ñu laih anŭn ruah mă pluh dua čô mơ̆ng ƀing gơñu. Kơ ƀing anŭn Ñu pia jing khua ding kơna: </verse>
        <verse number="14">Simôn pô Ñu pơanăn dơ̆ng Pêtrôs, Andrê adơi Pêtrôs, Yakơ, Yôhan, Philip, Bartêlômi. </verse>
        <verse number="15">Mathiơ, Thômas, Yakơ ană đah rơkơi Alphê, Simôn arăng iâu dơ̆ng Sêlôt, </verse>
        <verse number="16">Yudas ană Yakơ, laih anŭn Yudas Iskariôt jing pô pơblư̆ lui Yêsu.</verse>
        <verse number="17">Yêsu trŭn hrŏm hăng ƀing ding kơna Ñu laih anŭn dŏ ƀơi sa anih lŏn daŏ. Hmâo lu ƀing ding kơna Ñu laih anŭn ƀing ană plei pla mơ̆ng tar ƀar čar Yuđa, mơ̆ng plei Yêrusalem, laih anŭn mơ̆ng čar hang ia rơsĭ plei Tir hăng plei Sidôn. </verse>
        <verse number="18">Ƀing mơnuih yang bơngăt grĭ hơƀak ngă ăt dưi suaih mơ̆n. </verse>
        <verse number="19">Abih bang mơnuih lu hơduah jơlan kiăng ruaih Ñu, yua kơ tơlơi dưi mơyang tơbiă mơ̆ng Ñu laih anŭn pơsuaih abih ƀing gơñu.</verse>
        <verse number="20">Yêsu lăng kơ ƀing ding kơna hăng laĭ:
“Mơyun hiam yơh kơ ƀing gih jing ƀing mơnuih ƀun rin,
Yua kơ Dêh Čar Pơtao Ơi Adai lơ̆m kơ ƀing gih.</verse>
        <verse number="21">Mơyun hiam yơh kơ ƀing gih jing ƀing dŏ rơpa ră anai,
Yua kơ ƀing gih či trơi.
Mơyun hiam kơ ƀing gih jing ƀing dŏ čŏk hia ră anai,
Yua kơ ƀing gih či klao hơ̆k.</verse>
        <verse number="22">Mơyun hiam yơh kơ ƀing gih tơdah yua kơ Ană Mơnuih; arăng bơrơmŭt kơ ƀing gih, arăng ƀu jum ƀing gih, hơtoh djraĭ ƀing gih, laih anŭn hơngah anăn ƀing gih kar hăng pô sat! </verse>
        <verse number="23">Amăng hrơi anŭn ƀing gih hơ̆k mơak bĕ hăng plŏng kơdăt, yua kơ pri apah kơ ƀing gih amăng adai prŏng biă mă; yua kơ ƀing ơi adon gơñu ăt ngă laih kơ ƀing pô laĭ lui hlâo kar hăng anŭn mơ̆n.</verse>
        <verse number="24">Samơ̆ tơnap tap yơh kơ ƀing gih jing ƀing pơdrŏng,
Yua kơ ƀing gih hmâo laih tơlơi pơalum.</verse>
        <verse number="25">Tơnap tap yơh kơ ƀing gih jing ƀing dŏ trơi ră anai,
Yua kơ ƀing gih či rơpa!
Tơnap tap yơh ƀing gih jing ƀing dŏ klao ră anai,
Yua kơ ƀing gih či kơ-ŭ rơngot laih anŭn čŏk hia!</verse>
        <verse number="26">Tơnap tap yơh kơ ƀing gih, tơ abih bang mơnuih pơhiăp bơni hiam kơ ƀing gih,
Yua kơ kar hăng anŭn mơ̆n ƀing ơi adon gơñu ngă kơ ƀing pô laĭ lui hlâo ƀlor!”</verse>
        <verse number="27">“Samơ̆ Kâo laĭ ƀing gih ƀing dŏ hmư̆, khăp bĕ ƀing ayăt kơ ƀing gih, ngă hiam bĕ kơ ƀing bơrơmŭt kơ ƀing gih. </verse>
        <verse number="28">Hơơč mơyun bĕ tơlơi hiam kơ ƀing hơtơ̆m pah ƀing gih, laih anŭn iâu laĭ brơi bĕ kơ ƀing ngă sat kơ ƀing gih. </verse>
        <verse number="29">Tơdah arăng pah meng ƀing gih gah anai, brơi bĕ gơñu pah meng gah adih mơ̆n. Tơdah arăng mă ao phyung ih, brơi ñu mă wơ̆t ao amăng lăm mơ̆n. </verse>
        <verse number="30">Pha brơi bĕ kơ hlơi pô rơkâo gơnam ih, laih anŭn anăm rơkâo glaĭ ôh gơnam ih mơ̆ng pô sua mă laih. </verse>
        <verse number="31">Ƀing gih kiăng kơ arăng ngă brơi kơ ƀing gih hyư̆m pă, brơi ƀing gih ngă brơi kơ arăng kar hăng anŭn mơ̆n.</verse>
        <verse number="32">Tơdah ƀing gih khăp kơ ƀing mơnuih khăp kơ ƀing gih, hơgĕt tơlơi mơyun hiam ƀing gih hmâo? Yua kơ ƀing soh ăt khăp kơ ƀing mơnuih khăp kơ gơñu mơ̆n. </verse>
        <verse number="33">Tơdah ƀing gih ngă hiam kơ ƀing ngă hiam kơ ƀing gih, hơgĕt tơlơi mơyun hiam ƀing gih hmâo? Yua kơ ƀing soh ăt ngă kar hăng anŭn mơ̆n. </verse>
        <verse number="34">Tơdah ƀing gih kơnơ̆ng brơi čan kơ ƀing mơnuih ƀing gih čang rơmang gơñu brơi glaĭ, hơgĕt tơlơi mơyun hiam ƀing gih hmâo? Wơ̆t kơ ƀing soh ăt brơi mơ̆n kơ ƀing soh čan, kiăng kơ dưi tŭ glaĭ djŏp mrô hơđăp. </verse>
        <verse number="35">Samơ̆ khăp bĕ kơ ƀing ayăt ƀing gih. Ngă hiam laih anŭn brơi arăng čan bĕ, anăm čang rơmang kơ tơlơi ba glaĭ dơ̆ng ôh. Tui anŭn pri apah ƀing gih či prŏng biă mă, laih anŭn ƀing gih či jing ƀing ană Pô Glông Hloh; yua kơ Ñu ngă hiam kơ ƀing ƀu thâo hơdơr tơngia laih anŭn kơ ƀing sat ƀai. </verse>
        <verse number="36">Brơi ƀing gih thâo pap kar hăng Ama ƀing gih thâo pap.”</verse>
        <verse number="37">“Anăm phat kơđi arăng, tui anŭn Ơi Adai ƀu či phat kơđi kơ ƀing gih ôh. Anăm klă kơđi kơ arăng kiăng kơ Ơi Adai ƀu klă kơđi kơ ih. Pap brơi kơ arăng bĕ, tui anŭn Ơi Adai či pap brơi kơ ƀing gih. </verse>
        <verse number="38">Pha brơi bĕ kơ arăng, tui anŭn Ơi Adai či pha brơi glaĭ kơ ƀing gih. Ơi Adai či tuh brơi kơ ƀing gih hăng hơnơ̆ng pơkă hiam, Ñu rơyuh hăng gư̆ tơl bă blai. Yua kơ Ơi Adai či pơkă tui hăng hơnơ̆ng ƀing gih hmâo pơkă brơi laih kơ arăng.”</verse>
        <verse number="39">Laih anŭn Yêsu pơhiăp sa tơlơi bơhmutu kơ gơñu: “Dưi mơ̆ mơnuih bum mơta atăt ba mơnuih bum mơta? Ƀu djơ̆ ôh hă abih dua gơñu či lĕ amăng luh? </verse>
        <verse number="40">Ding kơna ƀu prŏng hloh kơ nai pơtô ñu ôh, samơ̆ tơdah rĭm čô ding kơna hmâo hrăm tum laih, gơñu či jing hrup hăng nai pơtô gơñu.</verse>
        <verse number="41">Hyư̆m ih ƀuh ƀruih amăng mơta adơi ayŏng ih, samơ̆ ƀu ƀuh ôh tơda amăng mơta ih pô? </verse>
        <verse number="42">Ƀôdah hyư̆m ih dưi laĭ kơ adơi ayŏng ih: ‘Ơ ayŏng brơi kâo mă hĭ ƀruih mơ̆ng mơta ih,’ tơdang anŭn ih ƀu ƀuh ôh tơda amăng mơta ih pô? Ơ mơnuih pơrup mă, blŭng hlâo mă hĭ tơda mơ̆ng mơta ih pô, laih anŭn kah ih či ƀuh rơđah dưi mă hĭ ƀruih mơ̆ng mơta adơi ayŏng ih.”</verse>
        <verse number="43">“Yua kơ phŭn kơyâo hiam ƀu dưi mơboh kơ boh sat ôh, phŭn kơyâo sat ƀu dưi mơboh kơ boh hiam lơi. </verse>
        <verse number="44">Yua kơ arăng thâo krăn rĭm phŭn kơyâo tui hăng boh ñu. Arăng ƀu pĕ ôh boh hra mơ̆ng hrĕ drơi, arăng kŏn pĕ lơi boh kơƀâu mơ̆ng pum drơi. </verse>
        <verse number="45">Mơnuih hiam yua mơ̆ng pran jua hiam, ñu tơbiă rai tơlơi hiam; laih anŭn mơnuih sat yua mơ̆ng pran jua sat, ñu tơbiă rai tơlơi sat; yua mơ̆ng tơlơi bă blai amăng lăm pran jua hnŭn yơh amăng bah tơbiă rai tơlơi pơhiăp.”</verse>
        <verse number="46">“Hyư̆m ƀing gih iâu Kâo: ‘Ơ Khua Yang, Khua Yang,’ samơ̆ ƀu ngă ôh tui hăng tơlơi Kâo laĭ kơ ƀing gih? </verse>
        <verse number="47">Kơ rĭm čô hlơi pô rai pơ Kâo hmư̆ hiăp Kâo laih anŭn gưt tui Kâo, Kâo či pơrơđah brơi kơ ƀing gih hyư̆m pô anŭn jing, </verse>
        <verse number="48">Ñu anŭn jing kar hăng sa čô mơnuih pơdơ̆ng sang, ñu klơi luh dlam, laih anŭn pơdơ̆ng atur ƀơi ngŏ boh pơtâo. Tơ ia lip truh, ia ro kơtang klă sang anŭn samơ̆ ñu ƀu pơgơi ôh, yua kơ arăng pơdơ̆ng ñu kơjăp biă mă. </verse>
        <verse number="49">Samơ̆ hlơi pô hmư̆ laih anŭn ƀu gưt tui ôh tơlơi Kâo pơhiăp, pô anŭn jing kar hăng sa čô mơnuih pơdơ̆ng sang ƀơi lŏn, ƀu hmâo atur ôh. Ia juar klă sang anŭn, sang anŭn tơglưh mơtam laih anŭn răm rai prŏng biă mă.”</verse>
      </chapter>
      <chapter number="7">
        <verse number="1">Giơ̆ng kơ Yêsu pơđŭt abih tơlơi Ñu pơhiăp anŭn kơ ƀing ană plei pla, Ñu mŭt amăng plei Kapernum. </verse>
        <verse number="2">Sa čô khua tơhan kơ sa rơtuh čô hmâo sa čô ding kơna ñu khăp biă mă, dŏ ruă, giăm djai. </verse>
        <verse number="3">Tơ ñu hmư̆ hing kơ Yêsu, ñu pơkiaŏ nao ƀing kŏng tha ƀing Yuđa rơkâo kơ Yêsu rai pơsuaih ding kơna ñu. </verse>
        <verse number="4">Tơ ƀing anŭn truh pơ Yêsu, gơñu kơwưh kơ Yêsu hăng abih pran jua hăng laĭ: “ñu năng lăp kơ Ih ngă tơlơi anŭn kơ ñu, </verse>
        <verse number="5">Yua kơ ñu khăp kơ kơnŭng djuai ƀing ta, laih anŭn ñu pơdơ̆ng brơi laih kơ ƀing ta sa boh sang bơjơnum.”</verse>
        <verse number="6">Yêsu nao hrŏm hăng ƀing gơñu. Tơ Yêsu giăm truh pơ sang, khua tơhan pơkiaŏ gơyut ñu nao pơ Yêsu, hăng laĭ: “Ơ Khua Yang, anăm pơgleh ih pô ôh, yua kơ kâo ƀu lăp ôh jum ih mŭt amăng sang kâo. </verse>
        <verse number="7">Yua kơ anŭn yơh kâo pơmĭn kâo pô kŏn lăp lơi nao pơ Ih. Samơ̆ kơnơ̆ng rơkâo Ih pơhiăp sa boh đôč, laih anŭn ding kơna kâo či suaih yơh. </verse>
        <verse number="8">Yua kơ kâo ăt jing sa čô dŏ gah yŭ tơlơi dưi arăng, laih anŭn kâo ăt hmâo ƀing tơhan dŏ gah yŭ tơlơi dưi kâo. Kâo laĭ kơ sa čô: ‘Nao bĕ,’ laih anŭn ñu nao; kơ sa čô pơkŏn: ‘Rai bĕ,’ laih anŭn ñu rai, laih anŭn kơ ding kơna kâo: ‘Ngă tui anai,’ laih anŭn ñu ngă yơh.”</verse>
        <verse number="9">Tơ Yêsu hmư̆ tơlơi anŭn, Ñu hling hlang kơ khua tơhan anŭn, laih anŭn wir lăng hăng laĭ kơ ƀing lu đuaĭ tui Ñu: “Kâo laĭ kơ ƀing gih, wơ̆t amăng Israel Kâo aka ƀuh ôh tơlơi đaŏ prŏng kar hăng anŭn.”</verse>
        <verse number="10">Tơ ƀing mơnuih khua tơhan pơkiaŏ nao anŭn wơ̆t glaĭ pơ sang, gơñu ƀuh ding kơna anŭn suaih laih.</verse>
        <verse number="11">Hrơi tơdơi, Yêsu nao pơ sa boh plei anăn Nain. Ƀing ding kơna Ñu laih anŭn khul mơnuih lu nao hrŏm hăng Ñu. </verse>
        <verse number="12">Tơ Ñu giăm truh ƀơi amăng jang plei, anai nê arăng čơkung sa čô mơnuih djai, ană đah rơkơi sa čô đah kơmơi blao, ñu hmâo kơnơ̆ng sa čô ană anŭn đôč. Laih anŭn hmâo lu mơnuih mơ̆ng plei nao hrŏm hăng đah kơmơi anŭn. </verse>
        <verse number="13">Tơ Khua Yang ƀuh đah kơmơi anŭn, Ñu hmâo tơlơi glưh pran jua hăng pap drap kơ gơ̆, hnŭn yơh Ñu laĭ: “Anăm hia ôh.” </verse>
        <verse number="14">Ñu nao giăm, ruaih bong, laih anŭn ƀing mơnuih čơkung dơ̆ng glaĭ hĭ. Ñu laĭ: “Ơ dăm, Kâo laĭ kơ ih tơgŭ bĕ!” </verse>
        <verse number="15">Pô djai anŭn pyut tơgŭ dŏ laih anŭn čơdơ̆ng pơhiăp. Yêsu jao gơ̆ kơ amĭ ñu. </verse>
        <verse number="16">Abih bang mơnuih hwĭ biă mă, laih anŭn gơñu pơpŭ bơni hơơč kơ Ơi Adai, hăng laĭ: “Sa čô pô laĭ lui hlâo prŏng truh laih tơ̆ng krah ƀing ta,” laih anŭn “Ơi Adai hmâo rai čuă laih ƀing ană plei pla Ñu.” </verse>
        <verse number="17">Arăng ră ruai tơlơi Yêsu ngă anai tar ƀar čar Yuđa laih anŭn abih tring jum dar.</verse>
        <verse number="18">Ƀing ding kơna Yôhan ruai glaĭ kơ Yôhan abih tơlơi anŭn. Yôhan iâu dua čô ding kơna ñu, </verse>
        <verse number="19">laih anŭn pơkiaŏ gơñu nao tơña Khua Yang: “Djơ̆ mơ̆ Ih jing Pô khŏm rai, ƀôdah gơmơi či dŏ tơguan pô pơkŏn?” </verse>
        <verse number="20">Tơ ƀing anŭn truh pơ Yêsu, gơñu laĭ: “Yôhan Ƀatem pơkiaŏ rai gơmơi tơña kơ Ih: ‘Djơ̆ mơ̆ Ih jing Pô khŏm rai, ƀôdah gơmơi či dŏ tơguan pô pơkŏn?’”</verse>
        <verse number="21">Ƀơi mông anŭn Yêsu pơsuaih lu mơnuih ruă duăm, mơnuih yang sat ngă, laih anŭn Ñu ngă brơi lu mơnuih bum mơta dưi ƀuh rơđah. </verse>
        <verse number="22">Yêsu laĭ glaĭ kơ gơñu: “Nao ruai glaĭ bĕ kơ Yôhan hơgĕt tơlơi ƀing gih hmâo ƀuh laih anŭn hmư̆ laih: ƀing bum mơta dưi ƀuh rơđah dơ̆ng, ƀing rơwen tơkai thâo rơbat, ƀing djơ̆ phŭng dưi rơgoh, ƀing tơngil dưi hmư̆, ƀing djai hơdip glaĭ dơ̆ng, laih anŭn ƀing ƀun rin dưi hmư̆ Tơlơi Phrâo Hiam. </verse>
        <verse number="23">Mơyun hiam yơh kơ hlơi pô ƀu tơhnač rơbuh yua kơ Kâo!”</verse>
        <verse number="24">Tơ ƀing Yôhan pơkiaŏ nao glaĭ laih, Yêsu čơdơ̆ng pơhiăp kơ ƀing lu tơlơi djơ̆ kơ Yôhan: “Ƀing gih nao lăng tơlơi hơgĕt amăng tơdrŏn tač? Sa ƀĕ gai trang bô angĭn pưh rơyuh hă? </verse>
        <verse number="25">Tui anŭn hơgĕt tơlơi ƀing gih nao lăng lĕ? Sa čô đah rơkơi buh ao yom kơdrưh hă? Anai nê, ƀing buh ao yom kơdrưh laih anŭn hơdip pơdrŏng sah dŏ amăng sang pơtao. </verse>
        <verse number="26">Tui anŭn hơgĕt tơlơi ƀing gih nao lăng lĕ? Sa čô pô laĭ lui hlâo hă? Djơ̆ laih, kâo laĭ kơ ƀing gih, hmâo pô yom hloh kơ pô laĭ lui hlâo dơ̆ng. </verse>
        <verse number="27">Kơ pô anŭn yơh Hră Ơi Adai pơhiăp hmâo čih laih tui anai:
‘Anai nê, Kâo pơkiaŏ nao pô pơala Kâo nao hlâo kơ Ih,
Ñu či rơmet jơlan Ih hlâo kơ Ih truh.’</verse>
        <verse number="28">Kâo laĭ kơ ƀing gih, đơ ƀing mơnuih đah kơmơi tơkeng rai laih, ƀu hmâo pô prŏng hloh kơ Yôhan ôh; samơ̆ pô anĕt hloh amăng dêh čar pơtao Ơi Adai jing pô prŏng hloh kơ Yôhan.” </verse>
        <verse number="29">Abih bang ƀing ană plei pla wơ̆t ƀing ring jia hmư̆ Yôhan pơtô, hmâo tŭ laih tơlơi ƀatem Yôhan, gơñu leng tŭ ư kơ Ơi Adai jing tơpă. </verse>
        <verse number="30">Samơ̆ ƀing Pharisi hăng ƀing nai pơtô tơlơi juăt hơngah tơlơi Ơi Adai ruah pioh brơi kơ gơñu, yua kơ gơñu ƀu tŭ ôh tơlơi ƀatem Yôhan.</verse>
        <verse number="31">“Hăng tơlơi hơgĕt Kâo či pơhmu ƀing mơnuih rơnŭk anai lĕ, laih anŭn gơñu hrup hăng hlơi? </verse>
        <verse number="32">Gơñu jing hrup hăng ƀing čơđai dŏ ber amăng anih sĭ mơdrô, laih anŭn gơñu pơ iâu tơdruă gơñu tui anai: ‘Gơmơi ayŭp laih đing dĕk kơ ƀing gih, samơ̆ ƀing gih ƀu yŭn suang ôh; gơmơi hri čok laih, samơ̆ ƀing gih ƀu hia ôh.’ </verse>
        <verse number="33">Yua kơ Yôhan Ƀatem rai laih, ƀu ƀơ̆ng huă, laih anŭn ƀu mơñum tơpai ôh, anŭn yơh ƀing gih laĭ: ‘Ñu yang sat ngă.’ </verse>
        <verse number="34">Ană Mơnuih hmâo rai laih ƀơ̆ng huă hăng mơñum, laih anŭn gơñu laĭ: ‘Anai nê, sa čô ră ƀơ̆ng, ră mơñum, gơyut gơyâo hăng ƀing ring jia laih anŭn ƀing mơnuih soh!’ </verse>
        <verse number="35">Samơ̆ tơlơi kơhnâo pơsĭt ñu pô jing djơ̆ yua mơ̆ng boh than ñu.”</verse>
        <verse number="36">Sa čô Pharisi jak Yêsu ƀơ̆ng huă hrŏm hăng ñu, Yêsu mŭt amăng sang pô anŭn laih anŭn dŏ ber ƀơ̆ng huă hrŏm hăng ñu. </verse>
        <verse number="37">Laih anŭn anai nê, hmâo sa čô đah kơmơi soh sat amăng plei anŭn, tơ ñu thâo Yêsu dŏ ƀơ̆ng huă amăng sang sa čô mơnuih Pharisi, ñu djă ba sa boh get boh pơtâo hiam pioh bă hăng ia klôñ ƀâu mơngưi. </verse>
        <verse number="38">Ñu dŏ gah klon ƀơi tơkai Yêsu, ñu hia, ia mơta ñu ngă pơsah tơkai Yêsu; giơ̆ng anŭn ñu sut tơkai Yêsu hăng ƀuk ñu. Ñu čŭm tơkai Yêsu hăng truač ia ƀâu hiam ƀơi tơkai Yêsu. </verse>
        <verse number="39">Mơnuih Pharisi, pô jak Yêsu ƀuh tơlơi anŭn, ñu pơmĭn tui anai: “Tơdah pô anai jing sa čô pô laĭ lui hlâo sĭt, Ñu thâo krăn yơh hlơi đah kơmơi pô ruaih Ñu anai laih anŭn hyư̆m gơ̆ jing, yua kơ gơ̆ jing sa čô mơnuih soh.”</verse>
        <verse number="40">Yêsu laĭ kơ ñu: “Ơ Simôn, Kâo hmâo tơlơi kiăng pơhiăp hăng ih.” Ñu laĭ: “Ơ nai, pơhiăp bĕ!”</verse>
        <verse number="41">“Sa čô mơnuih hmâo dua čô đom hơnưh ñu. Sa čô đom hơnưh rơma rơtuh đơniê laih anŭn sa čô pơkŏn rơma pluh đơniê. </verse>
        <verse number="42">Yua kơ dua gơñu ƀu dưi kla ôh, pô hơnưh pơrơngai hĭ hơnưh gơñu. Tui anŭn hlơi amăng dua gơñu či khăp kơ pô hơnưh lu hloh?”</verse>
        <verse number="43">Simôn laĭ glaĭ: “Kâo pơmĭn pô ñu pơrơngai hơnưh lu hloh anŭn.” Yêsu laĭ kơ ñu: “Ih pơmĭn djơ̆ yơh.”</verse>
        <verse number="44">Laih anŭn Ñu wir lăng đah kơmơi anŭn hăng laĭ kơ Simôn: “Ih ƀuh mơ̆ đah kơmơi anai? Kâo mŭt laih amăng sang ih, ih ƀu brơi ia kơ Kâo rao tơkai ôh. Samơ̆ bơ đah kơmơi anai, gơ̆ hmâo pơsah laih tơkai Kâo hăng ia mơta laih anŭn sut hăng ƀuk gơ̆. </verse>
        <verse number="45">Ih ƀu čŭm Kâo ôh, samơ̆ dơ̆ng mơ̆ng kâo mŭt amăng sang ih, gơ̆ ƀu pơdơi čŭm tơkai Kâo ôh. </verse>
        <verse number="46">Ih ƀu truač ia jâu ƀơi akŏ Kâo ôh, samơ̆ ñu hmâo pik laih ia jâu ƀâu mơngưi ƀơi tơkai Kâo. </verse>
        <verse number="47">Hnŭn yơh Kâo laĭ kơ ih tơlơi soh gơ̆ lu biă mă samơ̆ hmâo tơlơi pap brơi laih, yua kơ anŭn yơh gơ̆ khăp lu. Samơ̆ kơ pô hmâo tơlơi pap brơi ƀiă, ñu khăp ƀiă.”</verse>
        <verse number="48">Laih anŭn Ñu laĭ kơ đah kơmơi anŭn: “Tơlơi soh ih Kâo pap brơi laih.”</verse>
        <verse number="49">Tui anŭn ƀing dŏ ƀơ̆ng huă hrŏm hăng Ñu čơdơ̆ng bơlaĭ tơdruă gơñu pô: “Hlơi pô anai, tơl Ñu dưi pap brơi tơlơi soh arăng?”</verse>
        <verse number="50">Yêsu laĭ kơ đah kơmơi anŭn: “Tơlơi đaŏ ih pơklaih ih laih; nao rơnŭk rơnua bĕ.”</verse>
      </chapter>
      <chapter number="8">
        <verse number="1">Giơ̆ng anŭn, Yêsu găn nao plei prŏng laih anŭn plei anĕt, pơhaih hăng pơtô Tơlơi Phrâo Hiam Dêh Čar Pơtao Ơi Adai. Pluh dua čô khua ding kơna nao hrŏm hăng Ñu. </verse>
        <verse number="2">Laih anŭn ăt hmâo mơ̆n ƀing đah kơmơi nao hrŏm hăng Ñu, jing ƀing mơnuih Yêsu hmâo suaih laih mơ̆ng tơlơi yang sat ngă laih anŭn tơlơi duăm ruă: HʼMari Madala, mơ̆ng ñu yơh tơjuh čô yang sat tơbiă laih, </verse>
        <verse number="3">HʼYôana bơnai Kusa, ding kơna wai lăng sang Hêrôt, HʼSusana, laih anŭn lu ƀing pơkŏn dơ̆ng; ƀing đah kơmơi anŭn hmâo yua laih dram gơnam gơñu kiăng djru Yêsu laih anŭn ƀing ding kơna Ñu.</verse>
        <verse number="4">Tơ ƀing mơnuih lu pơtŭm glaĭ, laih anŭn ƀing ană plei mơ̆ng lu boh plei phara rai pơ Ñu, Yêsu pơhiăp hăng tơlơi bơhmutu, </verse>
        <verse number="5">“Sa čô mơnuih sai pơjeh nao sai pơjeh ñu. Tơdang ñu sai đơđa pơjeh lĕ kơtuai jơlan. Arăng juă laih anŭn čĭm čoh ƀơ̆ng hĭ pơjeh anŭn. </verse>
        <verse number="6">Đơđa lĕ ƀơi ngŏ boh pơtâo. Pơjeh anŭn man čăt, ñu gliu hĭ yua kơ ƀu hmâo hyuh ia ôh. </verse>
        <verse number="7">Đơđa lĕ amăng anih drơi, drơi čăt hrŏm laih anŭn ket hĭ pơdai anŭn. </verse>
        <verse number="8">Hmâo đơđa pơjeh pơkŏn dơ̆ng lĕ amăng anih lŏn hiam, ñu čăt đĭ hăng mơboh sa asar jing sa rơtuh.” Giơ̆ng Ñu pơhiăp tui anŭn, Ñu laĭ kraih: “Hlơi pô hmâo tơngia thâo hmư̆, brơi ñu hmư̆ bĕ!”</verse>
        <verse number="9">Tơ ƀing ding kơna Ñu tơña Ñu hơgĕt tơlơi kiăng pia kơ tơlơi bơhmutu anŭn, </verse>
        <verse number="10">Ñu laĭ: “Ơi Adai pha brơi kơ ƀing gih dưi thâo hluh tơlơi yom hơgơ̆m kơ Dêh Čar Pơtao Ơi Adai; Samơ̆ kơ ƀing pơkŏn Kâo pơhiăp kơ gơñu hăng tơlơi bơhmutu, kiăng kơ
Gơñu lăng samơ̆ gơñu ƀu thâo ƀuh ôh,
Laih anŭn gơñu hmư̆ samơ̆ ƀu thâo hluh ôh.”</verse>
        <verse number="11">“Anai tơlơi bơhmutu anŭn kiăng pia: pơjeh jing boh pơhiăp Ơi Adai. </verse>
        <verse number="12">Pơjeh lĕ kơtuai jơlan jing ƀing hmư̆ boh pơhiăp, samơ̆ yang sat rai hăng mă hĭ pơjeh mơ̆ng pran jua gơñu, hwĭ kơ gơñu đaŏ laih anŭn hmâo hĭ tơlơi pơklaih. </verse>
        <verse number="13">Pơjeh lĕ ƀơi boh pơtâo jing ƀing hmư̆ boh pơhiăp laih anŭn mă tŭ mơtam hăng tơlơi mơak, samơ̆ gơñu ƀu hmâo akha ôh. Gơñu đaŏ kơnơ̆ng jang jai đôč; laih anŭn tơ hmâo tơlơi lông lăng, gơñu lui wir hĭ. </verse>
        <verse number="14">Bơ pơjeh lĕ amăng anih pum drơi, jing ƀing hmâo hmư̆ laih boh pơhiăp, samơ̆ tơdang gơñu rơbat nao amăng jơlan tơlơi hơdip gơñu, tơlơi ƀlơ̆ng bơngơ̆t, tơlơi pơdrŏng sah, laih anŭn tơlơi hơ̆k mơak kơ tơlơi hơdip lŏn tơnah anai kơpĭ ket hĭ gơñu, laih anŭn boh gơñu ƀu thâo tơsă ôh. </verse>
        <verse number="15">Samơ̆ pơjeh lĕ amăng lŏn hiam jing ƀing hmư̆ boh pơhiăp, djă pioh boh pơhiăp anŭn amăng pran jua hăng tơlơi tơpă sĭt laih anŭn hiam, laih anŭn gơñu gir run tơl gơñu dưi mơboh.”</verse>
        <verse number="16">“Ƀu hmâo ôh hlơi čuh apui kơđen laih anŭn gom hĭ ñu hăng kơthŭng ƀôdah pioh ñu gah yŭ sưng pĭt, samơ̆ pioh ñu ƀơi gơ̆ng apui kơđen, kiăng kơ hlơi pô mŭt amăng sang dưi ƀuh tơlơi bơngač.</verse>
        <verse number="17">Yua kơ ƀu hmâo ôh tơlơi hơgĕt hơgơ̆m tơl ƀu či bơrơđah hĭ, kŏn hmâo lơi tơlơi hơgĕt pơdŏp tơl arăng ƀu dưi thâo laih anŭn ba tơbiă pơ tơlơi bơngač.</verse>
        <verse number="18">Tui anŭn, răng bĕ kơ tơlơi ƀing gih hmư̆; yua kơ hlơi pô hmâo laih Ơi Adai či brơi thim dơ̆ng; samơ̆ kơ hlơi pô ƀu hmâo ôh, wơ̆t kơ mơnơ̆ng ñu pơmĭn ñu hmâo laih Ơi Adai či mă lui hĭ mơ̆n.”</verse>
        <verse number="19">Hlăk anŭn amĭ hăng adơi Yêsu rai sem Ñu, samơ̆ yua kơ ƀing mơnuih lu gơñu ƀu dưi nao giăm pơ Ñu ôh. </verse>
        <verse number="20">Hmâo mơnuih laĭ pơthâo Ñu: “Amĭ hăng adơi Ih dŏ pơ rơngiao kiăng bưp ih.”</verse>
        <verse number="21">Samơ̆ Ñu laĭ glaĭ kơ gơñu: “Hlơi pô hmư̆ tơlơi Ơi Adai pơhiăp laih anŭn ngă tui, ƀing anŭn jing amĭ Kâo laih anŭn ƀing adơi ayŏng Kâo.”</verse>
        <verse number="22">Sa hrơi anŭn, Yêsu đĭ amăng sa boh sŏng hrŏm hăng ƀing ding kơna Ñu. Ñu laĭ kơ ƀing gơ̆: “Brơi ƀing ta găn nao pơ hang gah adih ia dơnao.” Tui anŭn gơñu nao. </verse>
        <verse number="23">Tơdang sŏng gơñu nao, Yêsu pĭt hĭ. Hmâo rơbŭ kơthel truh ƀơi ia dơnao, laih anŭn ia mŭt bă sŏng, laih anŭn gơñu hlăk bưp tơlơi hyưt pưt. </verse>
        <verse number="24">Gơñu nao râo Yêsu hăng laĭ: “Ơ Nai, Ơ Nai, ƀing ta djai yơh!” Yêsu mơdưh, khă angĭn hăng ia pah pŭng. Tui anŭn angĭn wơ̆t ia pah pŭng dŏ hơđơ̆ng hĭ laih anŭn rơiăt lơleh. </verse>
        <verse number="25">Yêsu laĭ kơ ƀing gơñu “Pơpă tơlơi đaŏ ƀing gih lĕ?” Gơñu hwĭ, hling hlang laih anŭn bơlaĭ tơdruă gơñu: “Hlơi pô anai, tơl wơ̆t angĭn laih anŭn ia pah pŭng ăt gưt kơ Ñu mơ̆n?”</verse>
        <verse number="26">Gơñu truh pơ tring Gêrasen klă anăp tring Galilê. </verse>
        <verse number="27">Tơdang Yêsu man tơbiă trŭn ƀơi hang, hmâo sa čô mơnuih mơ̆ng plei hmâo lu yang sat ngă nao bưp Ñu. Mơ̆ng sui laih ñu ƀu buh sum ao ôh, laih anŭn ñu ƀu dŏ amăng sang ôh, samơ̆ dŏ amăng par pơsat. </verse>
        <verse number="28">Tơ ñu ƀuh Yêsu, ñu ur kraih, bon kŭp ƀơi anăp Yêsu laih anŭn laĭ: “Hơgĕt tơlơi Ih hmâo hăng kâo, Ơ Yêsu, Ană Ơi Adai Pô Pơ Glông Hloh? Kâo kơwưh kơ Ih, anăm pơtơnap kâo ôh.” </verse>
        <verse number="29">Yua kơ Yêsu hmâo pơđar laih yang bơngăt grĭ hơƀak brơi ñu tơbiă mơ̆ng mơnuih anŭn. Yua kơ lu wơ̆t yang sat ngă kơ ñu; wơ̆t dah arăng gak wai laih anŭn čaŏ tơkai, akă tơngan ñu hăng hrĕ čuăk laih anŭn anŭh, samơ̆ ñu kơtŭng tơĭ hĭ hrĕ anŭn, laih anŭn yang sat ba pơđuaĭ ñu nao pơ tơdrŏn tač.</verse>
        <verse number="30">Yêsu tơña kơ gơ̆: “Hlơi anăn ih?” Gơ̆ laĭ: “Phung lu,” yua kơ hmâo lu yang sat mŭt laih amăng ñu. </verse>
        <verse number="31">Laih anŭn ƀing yang sat kơwưh kơ Yêsu anăm pơđar gơñu nao mŭt amăng hlŭng dlam ôh!</verse>
        <verse number="32">Ƀơi kriăng čư̆ anŭn hmâo lu bơbui hyu ƀơ̆ng; laih anŭn ƀing yang sat kơwưh kơ Yêsu brơi gơñu mŭt amăng khul bơbui anŭn, laih anŭn Yêsu brơi yơh. </verse>
        <verse number="33">Giơ̆ng anŭn ƀing yang sat tơbiă mơ̆ng mơnuih anŭn hăng mŭt amăng khul bơbui. Abih bang khul bơbui mơ̆ng kriăng čư̆ dơ̆ng lơ̆ng, kơdâo trŭn amăng ia dơnao, laih anŭn djai trăm abih.</verse>
        <verse number="34">Tơ ƀing wai bơbui ƀuh tơlơi truh, gơñu đuaĭ kơdŏp hăng ră tơlơi anŭn djŏp plei pla amăng tring anŭn. </verse>
        <verse number="35">Tui anŭn ƀing ană plei pla tơbiă nao kiăng lăng tơlơi truh anŭn. Gơñu truh pơ Yêsu, laih anŭn ƀuh mơnuih ƀing yang sat hmâo tơbiă đuaĭ laih. Gơ̆ dŏ ber ƀơi tơkai Yêsu, čŭt hơô sum ao, tơlơi pơmĭn tơngăl laih; laih anŭn gơñu hwĭ biă mă. </verse>
        <verse number="36">Ƀing mơnuih hmâo ƀuh laih tơlơi truh anŭn ră ruai glaĭ kơ ƀing mơnuih pơkŏn kơ tơlơi mơnuih yang sat ngă anŭn hyư̆m ñu suaih laih. </verse>
        <verse number="37">Tui anŭn abih bang ƀing ană plei pla jum dar tring Gêrasen rơkâo kơ Yêsu đuaĭ hĭ mơ̆ng gơñu, yua kơ gơñu hwĭ biă mă. Hnŭn yơh, Yêsu đĭ sŏng laih anŭn wơ̆t glaĭ. </verse>
        <verse number="38">Mơnuih hmâo ƀing yang sat phrâo tơbiă anŭn kơwưh kiăng dưi dŏ hrŏm hăng Yêsu. Samơ̆ Yêsu brơi ñu glaĭ hăng laĭ, </verse>
        <verse number="39">“Glaĭ bĕ pơ sang ih, laih anŭn ruai glaĭ abih tơlơi Ơi Adai hmâo ngă brơi laih kơ ih.” Tui anŭn gơ̆ nao laih anŭn ră ruai djŏp plei khul tơlơi Yêsu hmâo ngă brơi laih kơ ñu.</verse>
        <verse number="40">Tơ Yêsu wơ̆t glaĭ, ƀing mơnuih lu čơkă drông Ñu, yua kơ abih bang ƀing gơñu leng kơ dŏ čang tơguan Ñu. </verse>
        <verse number="41">Hmâo sa čô mơnuih rai, anăn ñu Jairus. Ñu jing khua wai sang bơjơnum. Ñu glung nao bon kŭp ƀơi tơkai Yêsu laih anŭn kơwưh rơkâo Yêsu nao pơ sang ñu, </verse>
        <verse number="42">yua kơ ñu hmâo kơnơ̆ng sa čô ană đah kơmơi pluh dua thŭn giăm djai.
Tơdang Yêsu hlăk nao, ƀing mơnuih lu pơ kơpĭ Ñu. </verse>
        <verse number="43">Hmâo sa čô đah kơmơi ruă tuh drah hmâo pluh dua thŭn laih. Ñu hmâo pơrơngiă laih abih dram gơnam kơ ƀing ơi ia jrao, samơ̆ ƀu hmâo hlơi dưi pơsuaih ñu ôh. </verse>
        <verse number="44">Gơ̆ nao pơ gah klon Yêsu laih anŭn ruaih ƀơi jih ao Yêsu, tañ mơtam drah gơ̆ khơ̆t hĭ. </verse>
        <verse number="45">Laih anŭn Yêsu tơña: “Hlơi ruaih Kâo?” Tơdang abih bang mơnuih hơngah, Pêtrôs laih anŭn ƀing hrŏm hăng ñu laĭ: “Ơ Nai, ƀing mơnuih lu jum dar Ih, gơñu kơpĭ Ih.”</verse>
        <verse number="46">Samơ̆ Yêsu laĭ: “Hmâo sa čô mơnuih ruaih laih Kâo, yua kơ Kâo thâo tơlơi dưi mơyang tơbiă laih mơ̆ng Kâo.” </verse>
        <verse number="47">Tơ đah kơmơi anŭn thâo kơ ñu ƀu dưi pơdŏp ôh, ñu tơtư̆ drơi jan glung nao bon ƀơi tơkai Yêsu, laih anŭn pơhaih ƀơi anăp abih bang mơnuih yua hơgĕt gơ̆ hmâo ruaih laih ao Yêsu laih anŭn hyư̆m gơ̆ suaih mơtam. </verse>
        <verse number="48">Yêsu laĭ kơ gơ̆: “Ơ mŏ, tơlơi đaŏ ih hmâo pơsuaih ih laih. Nao rơnŭk rơnua bĕ!”</verse>
        <verse number="49">Tơdang Ñu ăt dŏ pơhiăp, hmâo sa čô rai mơ̆ng sang khua wai sang bơjơnum laih anŭn laĭ: “Ană đah kơmơi ih djai laih, anăm pơgŭn Nai dơ̆ng ôh.”</verse>
        <verse number="50">Samơ̆ tơ Yêsu hmư̆ tơlơi anŭn, Ñu laĭ kơ khua wai sang bơjơnum anŭn: “Anăm hwĭ ôh, kơnơ̆ng đaŏ đôč, ană dra ih či hơdip.”</verse>
        <verse number="51">Tơ Yêsu truh pơ sang, Ñu ƀu brơi sa čô mŭt hrŏm hăng Ñu ôh, kơnơ̆ng Pêtrôs, Yôhan, Yakơ, laih anŭn amĭ ama čơđai anŭn. </verse>
        <verse number="52">Abih bang hlăk dŏ čŏk hia rơngot kơ đah kơmơi anŭn; samơ̆ Yêsu laĭ: “Anăm čŏk hia ôh, yua kơ gơ̆ ƀu djai ôh, samơ̆ gơ̆ dŏ pĭt đôč.”</verse>
        <verse number="53">Ƀing anŭn klao mưč kơ Yêsu, yua kơ gơñu thâo čơđai anŭn djai laih. </verse>
        <verse number="54">Samơ̆ Yêsu djă tơngan gơ̆ hăng laĭ: “Ơ mŏ, tơgŭ bĕ.” </verse>
        <verse number="55">Bơngăt gơ̆ wơ̆t glaĭ pơ gơ̆ dơ̆ng laih anŭn gơ̆ tơgŭ mơtam. Yêsu pơđar arăng ba mơnơ̆ng ƀơ̆ng huă kơ gơ̆. </verse>
        <verse number="56">Amĭ ama gơ̆ hling hlang biă mă; samơ̆ Yêsu pơtă kơ gơñu anăm ruai kơ hlơi hlơi ôh hơgĕt tơlơi hmâo truh laih.</verse>
      </chapter>
      <chapter number="9">
        <verse number="1">Yêsu iâu pơƀŭt glaĭ pluh dua čô khua ding kơna, pha brơi kơ gơñu tơlơi dưi mơyang laih anŭn tơlơi dưi kiăng puh pơđuaĭ abih bang yang sat, laih anŭn tơlơi dưi pơsuaih tơlơi duăm ruă. </verse>
        <verse number="2">Yêsu pơkiaŏ nao gơñu pơtô tơlơi Dêh Čar Pơtao Ơi Adai laih anŭn pơsuaih ƀing mơnuih duăm ruă. </verse>
        <verse number="3">Yêsu laĭ kơ gơñu: “Anăm djă ba sa mơta gơnam hơgĕt ôh kơ tơlơi ƀing gih hyu. Anăm djă ba gai jra, kơdŭng, ƀañ tơpŭng, ƀôdah prăk ôh; laih anŭn anăm ba dua blah ao ôh. </verse>
        <verse number="4">Sang hlơi ƀing gih mŭt, dŏ bĕ pơ anŭn tơl ƀing gih đuaĭ. </verse>
        <verse number="5">Laih anŭn anih pă arăng ƀu jum ƀing gih ôh, tơbiă bĕ mơ̆ng plei anŭn, tơtuh hĭ ƀruih lŏn mơ̆ng tơkai ƀing gih jing tơlơi ngă gơ̆ng jơlan pơkơdơ̆ng glaĭ hăng gơñu.”</verse>
        <verse number="6">Ƀing gơñu nao laih anŭn găn lu boh plei, pơtô Tơlơi Phrâo Hiam tar ƀar anih laih anŭn pơsuaih ƀing duăm ruă.</verse>
        <verse number="7">Hlăk anŭn pơtao Hêrôt, pô wai lăng tring Galilê hmư̆ abih tơlơi truh laih, laih anŭn ñu rŭng răng, yua kơ ƀing anai laĭ Yôhan hơdip glaĭ laih mơ̆ng ƀing djai. </verse>
        <verse number="8">Ƀing pơkŏn laĭ Êli hmâo pơrơđah rai, laih anŭn ƀing pơkŏn dơ̆ng laĭ sa čô amăng ƀing pô laĭ lui hlâo rơnŭk đưm hmâo hơdip glaĭ. </verse>
        <verse number="9">Hêrôt laĭ: “Kâo čơ̆ng laih tơkuai Yôhan, samơ̆ hlơi pô anai kâo hmư̆ lu tơlơi ră ruai kơ ñu?” Laih anŭn Hêrôt hơduah jơlan kiăng ƀuh Yêsu.</verse>
        <verse number="10">Tơ ƀing khua ding kơna wơ̆t glaĭ, gơñu ră ruai kơ Yêsu abih tơlơi gơñu hmâo ngă laih. Yêsu ba gơñu nao hơjăn pơ sa boh plei anăn plei Bêtsaida. </verse>
        <verse number="11">Tơ ƀing mơnuih lu thâo tơlơi anŭn, gơñu đuaĭ tui Yêsu. Yêsu jum ƀing gơ̆ laih anŭn pơtô tơlơi dêh čar pơtao Ơi Adai kơ ƀing gơñu, laih anŭn pơsuaih brơi tơlơi duăm ruă kơ ƀing hlơi kiăng suaih.</verse>
        <verse number="12">Adai čơdơ̆ng klam yơh, laih anŭn ƀing pluh dua čô khua ding kơna rai laĭ kơ Yêsu: “Brơi ƀing ană plei pla glaĭ bĕ kiăng kơ gơñu nao amăng khul plei jum dar, kiăng kơ hơduah mơnơ̆ng ƀơ̆ng huă laih anŭn anih pĭt đih. Yua kơ ƀing ta hlăk dŏ anai jing anih tơdrŏn tač.”</verse>
        <verse number="13">Samơ̆ Yêsu laĭ kơ gơñu: “Ƀing gih yơh brơi mơnơ̆ng ƀơ̆ng huă kơ gơñu.”
Gơñu laĭ: “Gơmơi hmâo kơnơ̆ng rơma klŏ ƀañ tơpŭng hăng dua drơi akan đôč, kơnơ̆ng gơmơi khŏm nao blơi mơnơ̆ng ƀơ̆ng huă kơ abih bang ƀing mơnuih lu anai.” </verse>
        <verse number="14">Yua kơ pơ anai hmâo giăm rơma rơbâo čô đah rơkơi. Yêsu laĭ kơ ƀing ding kơna Ñu: “Brơi gơñu dŏ ber bĕ tui hăng bôr, rĭm bôr rơma pluh čô.”</verse>
        <verse number="15">Ƀing ding kơna ngă tui anŭn yơh, laih anŭn brơi abih bang ƀing gơñu dŏ ber. </verse>
        <verse number="16">Yêsu mă rơma klŏ ƀañ tơpŭng hăng dua drơi akan anŭn, Ñu angak mơta pơ adai, bơni hơơč kơ Ơi Adai laih anŭn wơ̆k ƀañ tơpŭng, brơi kơ ƀing ding kơna pơpha brơi kơ ƀing mơnuih lu. </verse>
        <verse number="17">Abih bang ƀơ̆ng laih anŭn trơi soh sel, laih anŭn gơñu duñ pơƀŭt čơđeh meh ƀañ tơpŭng, akan rơbeh anŭn bă pluh dua bai.</verse>
        <verse number="18">Sa hrơi tơdang Yêsu dŏ iâu laĭ hơjăn Ñu, ƀing ding kơna nao dŏ jum dar Ñu, Yêsu tơña kơ ƀing gơñu: “Hlơi Kâo jing tui hăng ƀing ană plei pla laĭ?”</verse>
        <verse number="19">Gơñu laĭ glaĭ: “Yôhan ngă ƀatem, samơ̆ hmâo đơđa pơkŏn laĭ Êli, đơđa pơkŏn dơ̆ng laĭ sa čô amăng ƀing pô laĭ lui hlâo rơnŭk đưm hơdip glaĭ.”</verse>
        <verse number="20">Yêsu tơña kơ gơñu dơ̆ng: “Samơ̆ ƀing gih laĭ hlơi Kâo jing?”
Pêtrôs laĭ glaĭ: “Ih jing Yang Krist mơ̆ng Ơi Adai.”</verse>
        <verse number="21">Yêsu khă laih anŭn pơđar kơ ƀing gơñu anăm pơhaih tơlơi anŭn kơ arăng ôh, </verse>
        <verse number="22">Ñu laĭ: “Ană Mơnuih khŏm tŭ lu tơlơi tơnap tap, mơ̆ng ƀing kŏng tha, ƀing khua ngă yang prŏng laih anŭn ƀing nai pơtô tơlơi juăt hơngah lui, Ñu khŏm tŭ tơlơi arăng pơdjai, truh hrơi tal klâo Ñu khŏm hơdip glaĭ.”</verse>
        <verse number="23">Laih anŭn Yêsu laĭ kơ abih bang gơñu: “Tơdah hlơi pô kiăng đuaĭ tui Kâo, brơi ñu khŏm hơngah hĭ ñu pô, rĭm hrơi glăm kơyâo bơrơkal ñu pô hăng đuaĭ tui Kâo. </verse>
        <verse number="24">Yua kơ hlơi kiăng pơklaih tơlơi hơdip ñu, ñu či rơngiă, samơ̆ hlơi pô rơngiă tơlơi hơdip ñu yua kơ Kâo ñu či hmâo glaĭ tơlơi hơdip ñu. </verse>
        <verse number="25">Hơgĕt tơlơi tŭ yua kơ sa čô mơnuih tơdah ñu hmâo abih lŏn tơnah samơ̆ ñu pô răm rai laih anŭn rơngiă hĭ? </verse>
        <verse number="26">Yua kơ hlơi pô mlâo kơ Kâo laih anŭn kơ boh pơhiăp Kâo, Ană Mơnuih či mlâo kơ pô anŭn hlăk hrơi Ñu rai dơ̆ng amăng tơlơi guh kơang Ñu, tơlơi guh kơang ama Ñu, laih anŭn tơlơi guh kơang ƀing ling jang rơgoh hiam Ñu. </verse>
        <verse number="27">Samơ̆ sĭt biă mă Kâo laĭ kơ ƀing gih, hmâo đơđa ƀing dŏ pơ anai ƀu či djai ôh hlâo kơ gơñu ƀuh Dêh Čar Pơtao Ơi Adai.”</verse>
        <verse number="28">Amăng sapăn hrơi tơdơi giơ̆ng Ñu pơhiăp khul tơlơi anŭn, Yêsu jak ba hrŏm hăng Ñu Pêtrôs, Yôhan laih anŭn Yakơ, đĭ pơ čư̆ kiăng kơ iâu laĭ. </verse>
        <verse number="29">Tơdang Ñu iâu laĭ ƀô̆ mơta Ñu pơplih hĭ, ao Ñu jing kŏ laih anŭn bơngač kơmlă biă mă. </verse>
        <verse number="30">Laih anŭn plŭt hmâo dua čô đah rơkơi, Môis hăng Êli dŏ pơhiăp hăng Ñu. </verse>
        <verse number="31">Gơñu pơƀuh rai amăng tơlơi guh kơang laih anŭn pơhiăp kơ tơlơi Yêsu či djai, jing bruă Ñu či ngă pơsĭt pơ plei Yêrusalem. </verse>
        <verse number="32">Pêtrôs hăng ƀing hrŏm hơbĭt hăng ñu mơhao pĭt biă mă, samơ̆ tơ gơñu amlư̆ mơdưh, gơñu ƀuh tơlơi guh kơang Yêsu hăng dua čô đah rơkơi dŏ dơ̆ng hăng Ñu. </verse>
        <verse number="33">Hlăk dua čô đah rơkơi anŭn đuaĭ mơ̆ng Yêsu, Pêtrôs laĭ hăng Ñu: “Ơ Nai, hiam yơh ƀing ta dŏ ƀơi anai; brơi gơmơi ngă klâo boh sang khăn: sa boh kơ Ih, sa kơ Môis laih anŭn sa boh kơ Êli.” Pêtrôs pơhiăp samơ̆ ƀu thâo ôh hơgĕt tơlơi ñu hlăk pơhiăp. </verse>
        <verse number="34">Tơdang Pêtrôs hlăk pơhiăp tơlơi anŭn, hmâo kơthul rai gom hĭ ƀing gơñu, laih anŭn ƀing gơñu hwĭ biă mă tơdang ƀuh kơthul gom gơñu. </verse>
        <verse number="35">Laih anŭn hmâo asăp pơhiăp mơ̆ng kơthul laĭ: “Pô anai jing ană Kâo, pô Kâo hmâo ruah laih, brơi ƀing gih dŏ hmư̆ Ñu bĕ.” </verse>
        <verse number="36">Tơ asăp pơhiăp anŭn abih laih, kơnơ̆ng hơjăn Yêsu đôč dŏ ƀơi anŭn. Amăng khul hrơi anŭn, ƀing ding kơna Ñu dŏ rơiăt, ƀu hmâo ră ruai kơ arăng ôh hơdôm tơlơi hơgĕt gơñu hmâo ƀuh laih.</verse>
        <verse number="37">Ƀơi hrơi tơdơi anŭn tơdang gơñu trŭn laih mơ̆ng čư̆, sa phung mơnuih lu bưp Yêsu. </verse>
        <verse number="38">Laih anŭn anai nê, mơ̆ng tơ̆ng krah phung mơnuih lu sa čô đah rơkơi ur laĭ: “Ơ Nai, kâo kơwưh kơ Ih, rơkâo kơ Ih pap drap kơ ană đah rơkơi kâo đa, yua kơ kâo hmâo kơnơ̆ng sa čô anai đôč. </verse>
        <verse number="39">Tơ yang sat ngă kơ ñu, tŏ tơnŏ ñu ur kraih laih anŭn yang sat hơprah añăk ñu tơl blôk ia bah, ngă pơruă gơ̆ laih anŭn gleh biă mă ñu tơbiă mơ̆ng gơ̆. </verse>
        <verse number="40">Kâo hmâo kơwưh laih kơ ƀing ding kơna Ih puh pơđuaĭ yang sat anai, samơ̆ gơñu ƀu dưi puh pơđuaĭ ôh.”</verse>
        <verse number="41">Yêsu laĭ glaĭ: “Ơ kơnŭng djuai ƀu hmâo tơlơi đaŏ laih anŭn kơpĭl, hơdôm sui dơ̆ng Kâo či dŏ hrŏm hơbĭt laih anŭn gir hăng ƀing gih? Ba ană đah rơkơi ih pơ anai bĕ.”</verse>
        <verse number="42">Tơdang gơ̆ rai, yang sat hơprah gơ̆ ƀơi lŏn, laih anŭn pơkơñak gơ̆. Samơ̆ Yêsu ƀuah yang bơngăt grĭ hơƀak anŭn, pơsuaih čơđai anŭn laih anŭn jao glaĭ kơ ama ñu.</verse>
        <verse number="43">Abih bang mơnuih hling hlang kơ tơlơi dưi mơyang Ơi Adai. Tơdang abih bang dŏ hling hlang kơ abih tơlơi Yêsu hmâo ngă laih, Ñu laĭ kơ ƀing ding kơna Ñu tui anai: </verse>
        <verse number="44">“Brơi ƀing gih hmư̆ pơñen bĕ khul tơlơi anai: Arăng či jao hĭ Ană Mơnuih amăng tơngan ƀing mơnuih.” </verse>
        <verse number="45">Samơ̆ ƀing ding kơna ƀu thâo hluh ôh boh pơhiăp anŭn. Tơlơi anŭn jing hơgơ̆m kơ gơñu, gơñu ƀu dưi thâo hluh ôh tơlơi anŭn, samơ̆ gơñu hwĭ ƀu khĭn tơña ôh kơ Yêsu khul tơlơi pơhiăp anŭn.</verse>
        <verse number="46">Ƀing ding kơna pơrơjah tơdruă gơñu kơ tơlơi hlơi pô jing prŏng hloh amăng ƀing gơñu. </verse>
        <verse number="47">Samơ̆ Yêsu thâo tơlơi pơmĭn amăng pran jua gơñu, hnŭn yơh Yêsu mă sa čô čơđai anĕt laih anŭn pioh gơ̆ ƀơi djeo Ñu, </verse>
        <verse number="48">laih anŭn laĭ kơ gơñu: “Hlơi pô jum čơđai anĕt anai yua kơ anăn Kâo kar hăng jum Kâo mơ̆n; laih anŭn hlơi pô jum Kâo kar hăng jum Pô hmâo pơkiaŏ rai Kâo laih. Yua kơ hlơi pô jing anĕt hloh kơ abih bang amăng ƀing gih, pô anŭn yơh jing prŏng hloh.”</verse>
        <verse number="49">Yôhan laĭ: “Ơ Nai, gơmơi hmâo ƀuh laih sa čô mơnuih puh pơđuaĭ yang sat amăng anăn Ih, laih anŭn gơmơi khă ñu, yua kơ ñu ƀu tui ƀing ta ôh.” </verse>
        <verse number="50">Samơ̆ Yêsu laĭ kơ Yôhan: “Anăm khă ñu ôh, yua kơ hlơi pô ƀu pơkơdơ̆ng hăng ƀing gih jing pô anŭn gah kơ ƀing gih.”</verse>
        <verse number="51">Tơ giăm truh hrơi arăng či pŭ ba Yêsu pơ adai, Ñu khư̆p ư nao pơ plei Yêrusalem. </verse>
        <verse number="52">Yêsu pơkiaŏ ƀing pô pơala nao hlâo kơ Ñu. Gơñu nao laih anŭn mŭt amăng sa boh plei ƀing Samari kiăng prăp rơmet anih kơ Yêsu. </verse>
        <verse number="53">Samơ̆ ƀing ană plei ƀu jum Ñu ôh yua kơ gơñu thâo Yêsu anăp nao tơpă plei Yêrusalem. </verse>
        <verse number="54">Tơ ƀing ding kơna Ñu Yakơ hăng Yôhan ƀuh tơlơi anŭn, gơñu laĭ: “Ơ Khua Yang, Ih kiăng mơ̆ gơmơi pơđar kơ apui trŭn mơ̆ng adai čuh hĭ gơñu?” </verse>
        <verse number="55">Samơ̆ Yêsu wir lăng laih anŭn ƀuah kơ gơñu. </verse>
        <verse number="56">Giơ̆ng anŭn gơñu hlŏng nao pơ sa boh plei pơkŏn.</verse>
        <verse number="57">Tơdang gơñu rơbat rŏk jơlan, hmâo sa čô mơnuih laĭ hăng Yêsu: “Kâo či đuaĭ tui Ih pơpă anih Ih nao.”</verse>
        <verse number="58">Yêsu laĭ glaĭ: “Pơja hmâo amăng, čĭm amăng adai hmâo hruh, samơ̆ Ană Mơnuih ƀu hmâo anih đăl akŏ ôh.”</verse>
        <verse number="59">Yêsu laĭ hăng sa čô pô pơkŏn: “Đuaĭ tui Kâo bĕ.” Samơ̆ ñu laĭ: “Ơ Khua Yang, brơi kâo glaĭ dơr hĭ ama kâo hlâo amơĭ.”</verse>
        <verse number="60">Samơ̆ Yêsu laĭ kơ ñu: “Lui ƀing djai dơr mă ƀing djai gơñu pô; bơ ih nao bĕ pơhaih Dêh Čar Pơtao Ơi Adai.”</verse>
        <verse number="61">Sa čô pơkŏn laĭ: “Ơ Khua Yang, kâo či đuaĭ tui Ih, samơ̆ blŭng hlâo brơi kâo nao laĭ pơthâo hăng kơnŭng djuai kâo amơĭ.”</verse>
        <verse number="62">Yêsu laĭ kơ ñu: “Hlơi pô djă wăng čuar samơ̆ ăt dŏ lăng glaĭ pơ klon ƀu năng lăp kơ Dêh Čar Pơtao Ơi Adai ôh.”</verse>
      </chapter>
      <chapter number="10">
        <verse number="1">Tơdơi kơ anŭn Khua Yang ruah tơjuh pluh čô ding kơna pơkŏn laih anŭn pơkiaŏ ƀing gơñu tơdua čô nao hlâo kơ Ñu amăng abih bang plei laih anŭn anih Ñu pô či nao. </verse>
        <verse number="2">Yêsu laĭ kơ gơñu: “Lu biă mă pơdai tơsă, samơ̆ mơnuih hơpuă ƀiă đôč. Tui anŭn, rơkâo bĕ kơ Khua pô hmua pơkiaŏ nao ƀing mă bruă nao hơpuă pơdai Ñu. </verse>
        <verse number="3">Nao bĕ, anai nê Kâo pơkiaŏ nao ƀing gih kar hăng ană triu tŏng krah khul asâo tan. </verse>
        <verse number="4">Anăm djă ba kơdŭng prăk, kơƀao, klĭ juă, laih anŭn anăm kơkuh kơ arăng rŏk jơlan ôh. </verse>
        <verse number="5">Hlơi sang ƀing gih mŭt, blŭng hlâo laĭ bĕ: ‘Rơkâo tơlơi rơnŭk rơnua dŏ amăng sang anai!’ </verse>
        <verse number="6">Tơdah pơ anŭn hmâo mơnuih lăp tơlơi rơnŭk rơnua, tơlơi rơnŭk rơnua ƀing gih či dŏ ƀơi ñu. Samơ̆ tơdah ƀu hmâo tui anŭn ôh tơlơi rơnŭk rơnua či glaĭ kơ ƀing gih pô. </verse>
        <verse number="7">Dŏ bĕ amăng sang anŭn, ƀơ̆ng huă laih anŭn mơñum hơgĕt mơnơ̆ng arăng či brơi kơ ƀing gih, yua kơ mơnuih mă bruă năng lăp kơ tơlơi apah. Anăm đuaĭ mơ̆ng sang anai nao pơ sang pơkŏn ôh. </verse>
        <verse number="8">Tơdah ƀing gih mŭt amăng sa boh plei pă arăng tŭ jum ƀing gih, brơi ƀing gih ƀơ̆ng huă hơgĕt mơnơ̆ng arăng pŭ brơi kơ ƀing gih. </verse>
        <verse number="9">Pơsuaih bĕ ƀing duăm ruă amăng plei anŭn laih anŭn laĭ kơ gơñu: ‘Dêh Čar Pơtao Ơi Adai truh giăm kơ ƀing gih laih.’ </verse>
        <verse number="10">Samơ̆ tơdah ƀing gih mŭt amăng sa boh plei pă arăng ƀu tŭ jum ƀing gih ôh, nao bĕ pơ jơlan laih anŭn laĭ, </verse>
        <verse number="11">‘Wơ̆t ƀruih lŏn plei ƀing gih đom ƀơi tơkai gơmơi, gơmơi ăt tơtuh hĭ mơ̆n kiăng pơkơdơ̆ng hăng ƀing gih. Samơ̆ brơi ƀing gih thâo kơ Dêh Čar Pơtao Ơi Adai giăm truh laih.’ </verse>
        <verse number="12">Kâo laĭ hăng ƀing gih, amăng hrơi phat kơđi plei Sôđôm či hmâo tơlơi phat kơđi plai ƀiă hăng plei anŭn.”</verse>
        <verse number="13">“Răm ƀăm yơh kơ ih, Ơ Plei Kôrasin! Răm ƀăm yơh kơ ih, Ơ Plei Bêtsaida! Yua kơ tơdah tơlơi mơsêh mơyang hmâo ngă tơ̆ng krah ƀing gih, hmâo ngă hĭ laih amăng plei Tir hăng plei Sidôn, ƀing gơñu kơhmal tơlơi soh ƀing gơñu mơ̆ng sui laih, buh ao kơƀao laih anŭn pruai pur ƀơi drơi jan gơñu. </verse>
        <verse number="14">Samơ̆ ƀơi hrơi phat kơđi, plei Tir hăng plei Sidôn či hmâo tơlơi pơkơhmal plai ƀiă hăng ƀing gih. </verse>
        <verse number="15">Laih anŭn bơ ih, ơ plei Kapernum, Ơi Adai či yŏng pơđĭ ih truh pơ adai mơ̆? Ư ưh, Ơi Adai či plĕ trŭn ih truh pơ plei ƀing djai!</verse>
        <verse number="16">Hlơi pô dŏ hmư̆ ƀing gih ñu dŏ hmư̆ Kâo yơh; laih anŭn hlơi pô hơngah ƀing gih ñu hơngah Kâo mơ̆n; laih anŭn hlơi pô hơngah Kâo ñu hơngah kơ Pô pơkiaŏ rai Kâo mơ̆n.”</verse>
        <verse number="17">Tơjuh pluh čô ƀing ding kơna wơ̆t glaĭ hăng tơlơi hơ̆k mơak gơñu laĭ: “Ơ Khua Yang, amăng anăn Ih wơ̆t kơ ƀing yang sat ăt gưt kơ gơmơi mơ̆n!”</verse>
        <verse number="18">Yêsu laĭ gơñu: “Kâo ƀuh laih satan lĕ trŭn mơ̆ng adai kar hăng kơmlă. </verse>
        <verse number="19">Anai nê, Kâo hmâo pha brơi laih kơ ƀing gih tơlơi dưi kiăng kơ juă hĭ ala, aguăt, laih anŭn abih tơlơi dưi kơtang pô ayăt gah yŭ tơkai ƀing gih; ƀu hmâo sa tơlơi hơgĕt dưi ngă sat kơ ƀing gih ôh. </verse>
        <verse number="20">Wơ̆t tui anŭn, anăm hơ̆k mơak ôh yua kơ ƀing yang sat gưt kơ ƀing gih, samơ̆ hơ̆k mơak bĕ yua kơ anăn ƀing gih hmâo čih laih amăng adai.”</verse>
        <verse number="21">Hlăk mông anŭn, Yêsu hmâo tơlơi hơ̆k mơak mơ̆ng Yang Bơngăt Hiam laih anŭn laĭ: “Ơ Ama, Khua kơ adai laih anŭn lŏn tơnah, kâo bơni hơơč kơ Ih yua kơ Ih hmâo pơdŏp laih khul tơlơi anai kơ ƀing mơnuih kơhnâo, ƀing mơnuih rơgơi, samơ̆ Ih hmâo bơrơđah laih tơlơi anai kơ ƀing čơđai anĕt. Sĭt yơh, Ơ Ama yua kơ tơlơi anŭn bơmơak kơ Ih.</verse>
        <verse number="22">Abih bang mơnơ̆ng Ama hmâo jao laih kơ Kâo. Ƀu hmâo hlơi thâo krăn Ană ôh, kơnơ̆ng hơjăn Ama thâo; kŏn hmâo hlơi thâo krăn Ama lơi, kơnơ̆ng hơjăn Ană thâo laih anŭn kơ hlơi pô Ană kiăng bơrơđah Ama kơ ñu.”</verse>
        <verse number="23">Laih anŭn Ñu wir lăng ƀing ding kơna hăng laĭ kơ hơjăn gơñu: “Mơyun hiam yơh kơ mơta dưi ƀuh tơlơi ƀing gih ƀuh ră anai! </verse>
        <verse number="24">Yua kơ Kâo laĭ kơ ƀing gih, hmâo lu ƀing pô laĭ lui hlâo laih anŭn ƀing pơtao kiăng lăng tơlơi ƀing gih ƀuh, samơ̆ ƀu ƀuh ôh, laih anŭn kiăng hmư̆ tơlơi ƀing gih hmư̆, samơ̆ ƀu hmư̆ ôh.”</verse>
        <verse number="25">Hlăk anŭn, hmâo sa čô nai tơlơi juăt tơgŭ tơña kiăng lông lăng Yêsu hăng laĭ: “Ơ Nai, hơgĕt kâo khŏm ngă kiăng kơ dưi hmâo tơlơi hơdip hlŏng lar?” </verse>
        <verse number="26">Yêsu laĭ kơ ñu: “Hơgĕt arăng čih laih amăng tơlơi juăt? Hơgĕt tơlơi ih ƀuh amăng anŭn?” </verse>
        <verse number="27">Ñu laĭ glaĭ: “Ih khŏm khăp kơ Khua Yang Ơi Adai ih hăng abih pran jua, hăng abih bơngăt, hăng abih tơlơi kơtang, laih anŭn hăng abih tơlơi pơmĭn laih anŭn khăp kơ pô jum dar ih kar hăng kơ ih pô.” </verse>
        <verse number="28">Yêsu laĭ kơ ñu: “Ih laĭ glaĭ djơ̆ biă mă; ngă bĕ tui anŭn laih anŭn ih či hơdip.”</verse>
        <verse number="29">Samơ̆ ñu kiăng pơrơđah pô ñu jing pô tơpă hơnơ̆ng, tui anŭn ñu laĭ kơ Yêsu: “Hlơi jing pô jum dar kâo?”</verse>
        <verse number="30">Yêsu laĭ glaĭ: “Sa čô mơnuih đah rơkơi trŭn mơ̆ng plei Yêrusalem nao pơ plei Yêrikô, gơ̆ bưp ƀing klĕ dŏp. Ƀing anŭn toh mă hĭ sum ao gơ̆, taih gơ̆ tơl djai mol laih anŭn lui hĭ gơ̆. </verse>
        <verse number="31">Hmâo sa čô khua ngă yang rơbat ƀơi jơlan anŭn. Tơ ñu ƀuh gơ̆, ñu weh đuaĭ hĭ. </verse>
        <verse number="32">Kar kaĭ mơ̆n hmâo sa čô mơnuih Lêwi, tơ ñu truh ƀơi anih anŭn, ƀuh gơ̆ ñu ăt weh đuaĭ laih anŭn rơbat nao. </verse>
        <verse number="33">Samơ̆ hmâo sa čô mơnuih Samari rơbat ƀơi jơlan anŭn, truh giăm anih pô rơka dŏ anŭn. Tơ ñu ƀuh gơ̆, ñu hmâo tơlơi pap biă mă. </verse>
        <verse number="34">Ñu nao pơ gơ̆, ñu mă ia ôliwơ hăng ia tơpai pơjrao laih anŭn pŏn hĭ anih rơka gơ̆; giơ̆ng anŭn ñu brơi gơ̆ đĭ aseh ñu pô, hăng ba nao gơ̆ pơ sang jưh, kiăng kơ wai lăng gơ̆, </verse>
        <verse number="35">Hrơi tơdơi, ñu mă dua đơniê brơi kơ pô sang jưh hăng laĭ ‘Brơi ih wai lăng ñu, laih anŭn hơgĕt ih či pơhuač rơgao hloh dơ̆ng, tơ kâo wơ̆t glaĭ kâo či kla kơ ih dơ̆ng.’</verse>
        <verse number="36">Hlơi amăng klâo čô anŭn tui hăng ih pơmĭn jing pô jum dar kơ pô bưp hăng ƀing mơnuih klĕ dŏp anŭn?”</verse>
        <verse number="37">Nai tơlơi juăt laĭ glaĭ: “Pô hmâo bơrơđah laih tơlơi pap drap kơ pô bưp ƀing klĕ dŏp yơh.”
Yêsu laĭ kơ ñu: “Nao bĕ laih anŭn ngă kar hăng anŭn.”</verse>
        <verse number="38">Tơdang Yêsu hăng ƀing ding kơna Ñu hyu pơtô. Gơñu truh pơ sa boh plei; hmâo sa čô đah kơmơi anăn gơ̆ HʼMart jak jum Ñu amăng sang gơ̆. </verse>
        <verse number="39">Ñu hmâo sa čô adơi đah kơmơi anăn HʼMari. HʼMari dŏ ber ƀơi tơkai Khua Yang kiăng kơ hmư̆ tơlơi Ñu pơtô. </verse>
        <verse number="40">Samơ̆ HʼMart gŭn yua kơ hăt buih bruă. Tui anŭn ñu nao pơ Yêsu laih anŭn laĭ: “Ơ Khua, Ih ƀu bơngơ̆t ôh hă adơi kâo lui hơjăn kâo pơkra mơnơ̆ng ƀơ̆ng huă? Tui anŭn rơkâo kơ Ih laĭ kơ ñu gŭm djru kâo đa.”</verse>
        <verse number="41">Khua Yang laĭ kơ gơ̆: “Ơ HʼMart, HʼMart, ih ƀlơ̆ng bơngơ̆t laih anŭn rŭng răng yua kơ lu bruă; </verse>
        <verse number="42">samơ̆ kơnơ̆ng hmâo sa mơta bruă kiăng đôč. HʼMari hmâo ruah mă laih gah hiam anŭn, jing tơlơi arăng ƀu či dưi sua mă mơ̆ng ñu ôh.”</verse>
      </chapter>
      <chapter number="11">
        <verse number="1">Sa hrơi Yêsu dŏ iâu laĭ ƀơi sa anih. Tơ iâu laĭ giơ̆ng hmâo sa čô amăng ding kơna Ñu rơkâo kơ Ñu: “Ơ Khua Yang, rơkâo kơ Ih pơtô gơmơi iâu laĭ kar hăng Yôhan hmâo pơtô laih ƀing ding kơna ñu.” </verse>
        <verse number="2">Yêsu laĭ kơ gơñu: “Tơdang ƀing gih iâu laĭ, laĭ bĕ tui anai:
‘Ơ Ama, brơi kơ Anăn Ih hmâo tơlơi pơpŭ rơgoh hiam.
Brơi kơ dêh čar pơtao Ih dưi truh.</verse>
        <verse number="3">Brơi kơ gơmơi mơnơ̆ng ƀơ̆ng huă djŏp kơ rĭm hrơi.</verse>
        <verse number="4">Pap brơi tơlơi soh gơmơi,
Yua kơ gơmơi pô ăt pap brơi mơ̆n kơ rĭm čô hmâo ngă soh kơ gơmơi laih;
Laih anŭn anăm atăt ba gơmơi amăng tơlơi plư ôh.’”</verse>
        <verse number="5">Yêsu laĭ kơ gơñu: “Hlơi pô amăng ƀing gih nao pơ sang gơyut ñu krah mlam hăng rơkâo kơ ñu, hăng laĭ: ‘Ơ gơyut, brơi kâo čan klâo klŏ ƀañ tơpŭng ih, </verse>
        <verse number="6">yua kơ sa čô gơyut kâo hyu truh laih pơ sang kâo, kâo ƀu hmâo mơnơ̆ng hơgĕt brơi kơ ñu ƀơ̆ng huă ôh.’ </verse>
        <verse number="7">Laih anŭn ñu laĭ glaĭ mơ̆ng lăm sang: ‘Anăm pơrŭng kâo ôh, bah amăng kơđơ̆l laih, ƀing ană bă kâo hăng kâo dŏ đih pĭt laih. Kâo ƀu dưi tơgŭ brơi mơnơ̆ng kơ ih ôh.’ </verse>
        <verse number="8">Kâo laĭ kơ ƀing gih, wơ̆t dah ñu ƀu či tơgŭ brơi mơnơ̆ng kơ gơ̆ ôh yua kơ gơ̆ jing gơyut ñu, samơ̆ yua kơ gơ̆ ƀu mlâo ôh ăt dŏ ƀel rơkâo nanao, ñu či tơgŭ laih anŭn brơi kơ gơ̆ abih mơnơ̆ng gơ̆ kiăng.</verse>
        <verse number="9">Tui anŭn Kâo laĭ kơ ƀing gih, rơkâo bĕ, laih anŭn Ơi Adai či brơi kơ ƀing gih; sem bĕ, laih anŭn ƀing gih či ƀuh; khŏk bĕ laih anŭn Ơi Adai či pŏk brơi kơ ƀing gih. </verse>
        <verse number="10">Yua kơ rĭm čô hlơi pô rơkâo či hmâo; hlơi pô sem či ƀuh laih anŭn Ơi Adai či pŏk brơi kơ hlơi pô khŏk. </verse>
        <verse number="11">Hlơi amăng ƀing gih jing ama, tơdah ană ñu rơkâo ƀañ tơpŭng ñu brơi boh pơtâo kơ gơ̆ mơ̆? Ƀôdah gơ̆ rơkâo akan, ñu či brơi kơ gơ̆ ala pơala kơ akan mơ̆? </verse>
        <verse number="12">Ƀôdah gơ̆ rơkâo boh mơnŭ, ñu brơi aguăt mơ̆? </verse>
        <verse number="13">Tui anŭn, tơdah ƀing gih jing ƀing sat thâo brơi mơnơ̆ng hiam kơ ană ƀing gih, hloh kơ anŭn dơ̆ng Ama amăng adai ƀu či brơi Yang Bơngăt Hiam kơ hlơi pô rơkâo kơ Ñu ôh hă!”</verse>
        <verse number="14">Yêsu pơpuh đuaĭ sa čô yang sat kơmlô. Tơ yang sat tơbiă đuaĭ laih mơnuih kơmlô thâo pơhiăp mơtam, laih anŭn ƀing ană plei hling hlang. </verse>
        <verse number="15">Samơ̆ đơđa laĭ: “Ñu puh pơđuaĭ yang sat hăng Bêlsebul, khua kơ ƀing yang sat.”</verse>
        <verse number="16">Hmâo ƀing pơkŏn kiăng lông lăng Ñu, rơkâo kơ Ñu ngă sa gru kơnăl mơ̆ng adai. </verse>
        <verse number="17">Samơ̆ Yêsu thâo tơlơi pơmĭn ƀing anŭn, laih anŭn laĭ kơ gơñu: “Dêh čar pơtao pă pơkah pơpha pơkơdơ̆ng glaĭ tơdruă gơñu pô či pơrai ñu pô, laih anŭn sang anŏ hlơi pơkah pơpha ñu pô či pơrai ñu pô. </verse>
        <verse number="18">Kar kaĭ mơ̆n tơdah satan pơkah pơpha ñu pô, hyư̆m dêh čar pơtao ñu dưi dŏ kơjăp? Yua kơ ƀing gih laĭ Kâo pơpuh đuaĭ ƀing yang sat hăng Bêlsebul. </verse>
        <verse number="19">Tơdah Kâo puh pơđuaĭ ƀing yang sat hăng Bêlsebul, bơ ană bă ƀing gih kơnang kơ hlơi gơñu puh pơđuaĭ yang sat lĕ? Yua kơ anŭn yơh, ƀing ană bă ƀing gih pô či jing pô phat kơđi kơ ƀing gih. </verse>
        <verse number="20">Samơ̆ tơdah hăng čơđeng Ơi Adai Kâo puh pơđuaĭ ƀing yang sat, tui anŭn dêh čar pơtao Ơi Adai truh laih yơh kơ ƀing gih.</verse>
        <verse number="21">Tơ sa čô mơnuih kơtang, hmâo djŏp gơnam pơblah, wai lăng sang gơñu pô, dram gơnam ñu dŏ rơnŭk hơ-ĭn yơh. </verse>
        <verse number="22">Samơ̆ tơ hmâo mơnuih kơtang hloh kơ ñu rai kơsung blah laih anŭn dưi hĭ hăng ñu, pô anŭn mă hĭ gơnam pơblah ñu kơnang, laih anŭn pơpha hĭ dram gơnam ñu plah sua.</verse>
        <verse number="23">Hlơi pô ƀu dŏ hrŏm hăng Kâo, ñu pơkơdơ̆ng hăng Kâo, laih anŭn hlơi pô ƀu pơgop hăng Kâo, ñu čơlah đuaĭ čơlah čơlap.”</verse>
        <verse number="24">“Tơ yang bơngăt grĭ hơƀak tơbiă laih mơ̆ng sa čô mơnuih, ñu găn nao amăng anih thu kro sem anih pơdơi; samơ̆ ƀu ƀuh anih ôh, ñu laĭ: ‘Kâo či wơ̆t glaĭ pơ sang kâo, jing anih kâo hmâo tơbiă đuaĭ laih.’ </verse>
        <verse number="25">Tơ ñu truh, ñu ƀuh sang anŭn arăng kih laih anŭn prăp rơmet dưm dăp hiam laih. </verse>
        <verse number="26">Tui anŭn ñu nao laih anŭn jak ba tơjuh čô yang sat pơkŏn sat hloh kơ ñu. Gơñu mŭt dŏ amăng sang anŭn. Hnŭn yơh, tơlơi hơdip pô anŭn jing sat hloh kơ hlâo.”</verse>
        <verse number="27">Tơdang Yêsu pơhiăp tơlơi anŭn, hmâo sa čô đah kơmơi mơ̆ng tơ̆ng krah mơnuih lu ur laĭ kơ Yêsu: “Mơyun hiam yơh kơ kian hmâo pi laih Ih, laih anŭn tơsâo hmâo pơmĕm Ih laih!”</verse>
        <verse number="28">Samơ̆ Yêsu laĭ: “Ƀing hlơi hmư̆ hăng gưt boh pơhiăp Ơi Adai hmâo tơlơi mơyun hiam hloh dơ̆ng!”</verse>
        <verse number="29">Tơ hmâo mơnuih lu pơƀŭt glaĭ jai lu hloh dơ̆ng, Yêsu čơdơ̆ng laĭ: “Rơnŭk anai jing rơnŭk sat ƀai; gơñu hơduah sem sa gru kơnăl mơyang, samơ̆ Ơi Adai ƀu či brơi kơ gơñu sa gru kơnăl mơyang ôh, rơngiao kơ gru kơnăl mơyang Yônas. </verse>
        <verse number="30">Yua kơ kar hăng Yônas jing sa gru kơnăl mơyang kơ ƀing mơnuih Niniwơ, kar hăng tui anŭn mơ̆n Ană Mơnuih či jing sa gru kơnăl mơyang kơ ƀing rơnŭk anai. </verse>
        <verse number="31">Pơtao đah kơmơi čar dơnŭng či tơgŭ ƀơi hrơi phat kơđi, hrŏm hăng ƀing mơnuih rơnŭk anai laih anŭn klă kơđi kơ gơñu, yua kơ ñu rai mơ̆ng rơnuč lŏn tơnah kiăng hmư̆ tơlơi kơhnâo Salômôn. Laih anŭn anai nê, pơ anai hmâo Pô prŏng hloh kơ Salômôn. </verse>
        <verse number="32">Amăng hrơi phat kơđi ƀing ană plei Niniwơ či tơgŭ hrŏm hơbĭt hăng ƀing rơnŭk anai laih anŭn klă kơđi kơ gơñu, yua kơ ƀing gơñu kơhmal tơlơi soh laih hmư̆ tơlơi Yônas pơtô. Laih anŭn anai nê pơ anai hmâo Pô prŏng hloh kơ Yônas.”</verse>
        <verse number="33">“Ƀu hmâo ôh hlơi tuč apui kơđen pioh hĭ ƀơi anih hơgơ̆m ƀôdah pioh gah yŭ kơthŭng, samơ̆ arăng pioh ñu ƀơi gơ̆ng apui kơđen kiăng kơ hlơi pô mŭt dưi ƀuh tơlơi bơngač. </verse>
        <verse number="34">Mơta ih jing apui kơđen kơ drơi jan; tơdah mơta ih hiam, abih drơi jan ih bă hăng tơlơi bơngač. Samơ̆ tơdah mơta ih răm, abih drơi jan ih bă hăng tơlơi kơnăm mơmŏt. </verse>
        <verse number="35">Tui anŭn răng bĕ hwĭ kơ tơlơi bơngač amăng ƀing gih jing hĭ kơnăm mơmŏt. </verse>
        <verse number="36">Tơdah abih drơi jan ih bă hăng tơlơi bơngač, ƀu hmâo sa črăn tơlơi kơnăm mơmŏt ôh, ñu či hmâo tơlơi bơngač abih bang kar hăng apui kơđen pơčrang tơlơi bơngač kơ ih.”</verse>
        <verse number="37">Tơ Yêsu pơhiăp giơ̆ng laih, hmâo sa čô Pharisi jak Ñu ƀơ̆ng huă hrŏm hăng ñu; Ñu mŭt laih anŭn dŏ ber ƀơ̆ng huă. </verse>
        <verse number="38">Pô Pharisi anŭn hling hlang kơ Ñu ƀu rao tơngan ôh hlâo kơ huă. </verse>
        <verse number="39">Hnŭn yơh, Khua Yang laĭ kơ ñu: “Ƀing Pharisi gih, pơrơgoh gah rơngiao kơčok laih anŭn jam, samơ̆ amăng lăm ƀing gih bă hăng tơlơi hưp ham laih anŭn tơlơi sat ƀai. </verse>
        <verse number="40">Ơ ƀing mlŭk! Pô hmâo pơjing laih mơnơ̆ng gah rơngiao, Ñu ƀu pơjing ôh hă mơnơ̆ng amăng lăm? </verse>
        <verse number="41">Samơ̆ ƀing gih brơi bĕ mơnơ̆ng pap kơ ƀing ƀun rin hăng pran jua čơmah hơgĕt mơnơ̆ng gih hmâo, tui anŭn abih bang mơnơ̆ng či rơgoh kơ ƀing gih yơh.</verse>
        <verse number="42">Samơ̆ răm ƀăm yơh kơ ƀing gih, Ơ ƀing Pharisi! Yua kơ ƀing gih pơyơr sa črăn amăng pluh eč, gruač laih anŭn djŏp mơta añăm pơtăm, samơ̆ lui hĭ tơlơi tơpă laih anŭn tơlơi thâo khăp kơ Ơi Adai. Ƀing gih khŏm ngă khul tơlơi anai, samơ̆ ăt kŏn wơr lơi khul tơlơi anŭn.</verse>
        <verse number="43">Răm ƀăm yơh kơ ƀing gih, Ơ ƀing Pharisi! Yua kơ ƀing gih khăp kơ anih dŏ hiam hloh amăng sang bơjơnum laih anŭn tơlơi arăng kơkuh kơ ƀing gih amăng sang sĭ mia. </verse>
        <verse number="44">Răm ƀăm yơh kơ ƀing gih! Yua kơ ƀing gih kar hăng pơsat ƀu hmâo gru ôh, laih anŭn arăng rơbat ƀơi ngŏ pơsat anŭn, samơ̆ ƀu thâo ôh.”</verse>
        <verse number="45">Sa čô amăng ƀing nai tơlơi juăt laĭ kơ Ñu: “Ơ nai, tơdang Ih pơhiăp tui anŭn Ih ƀuah wơ̆t kơ gơmơi yơh.”</verse>
        <verse number="46">Laih anŭn Yêsu laĭ: “Răm ƀăm yơh wơ̆t kơ ƀing gih mơ̆n, ơ ƀing nai tơlơi juăt! Yua kơ ƀing gih brơi arăng mơnơ̆ng kơtraŏ tơnap glăm, samơ̆ ƀing gih pô hăng sa ƀĕ čơđeng ƀu ruaih djơ̆ amơĭ. </verse>
        <verse number="47">Răm ƀăm yơh kơ ƀing gih, yua kơ ƀing gih man pơsat ƀing pô laĭ lui hlâo ƀing ơi adon ƀing gih hmâo pơdjai laih. </verse>
        <verse number="48">Tui anŭn, ƀing gih jing mơnuih ngă gơ̆ng jơlan kơ bruă ƀing ơi adon ƀing gih laih anŭn tŭ ư tơlơi gơñu ngă; yua kơ gơñu hmâo pơdjai laih ƀing pô laĭ lui hlâo laih anŭn ƀing gih man pơsat ƀing gơ̆. </verse>
        <verse number="49">Yua anŭn mơ̆n tơlơi kơhnâo Ơi Adai hmâo laĭ laih: ‘Kâo či pơkiaŏ ƀing pô laĭ lui hlâo laih anŭn ƀing khua ding kơna nao pơ gơñu. Đơđa amăng ƀing anŭn gơñu či pơdjai laih anŭn ngă sat,’ </verse>
        <verse number="50">hnŭn yơh, nua drah ƀing pô laĭ lui hlâo arăng hmâo pơdjai laih mơ̆ng phŭn hrih lŏn tơnah či tuh ƀơi rơnŭk anai, </verse>
        <verse number="51">čơdơ̆ng mơ̆ng drah Abel truh pơ drah Sakari, pô arăng hmâo pơdjai laih kơplah wah kơƀang ngă yang laih anŭn anih rơgoh hiam. Sĭt yơh, Kâo laĭ kơ ƀing gih, arăng či tuh drah anŭn kơ ƀing rơnŭk anai.</verse>
        <verse number="52">Răm ƀăm yơh kơ ƀing gih, ơ ƀing nai tơlơi juăt! Yua kơ ƀing gih djă pioh laih kơmla kăl tơlơi thâo mĭn; ƀing gih pô ƀu mŭt ôh, laih anŭn ƀing gih khă ƀing kiăng mŭt.”</verse>
        <verse number="53">Tơ Yêsu đuaĭ mơ̆ng anih anŭn, ƀing nai pơtô tơlơi juăt hăng ƀing Pharisi čơdơ̆ng pơkơdơ̆ng hăng Ñu kơtang tĭt laih anŭn tơña Ñu lu mơta tơlơi, </verse>
        <verse number="54">gơñu dưm mơneč kiăng mă tơlơi soh rĭm boh pơhiăp tơbiă mơ̆ng amăng bah Ñu.</verse>
      </chapter>
      <chapter number="13">
        <verse number="1">Ăt hlăk anŭn mơ̆n, hmâo đơđa mơnuih pơ anŭn ră ruai kơ Yêsu tơlơi truh laih kơ ƀing mơnuih Galilê, kơ tơlơi Pilat pơdjai ƀing gơ̆, laih anŭn gơñu pơlŭk hăng drah hlô mơnơ̆ng ngă yang ƀing gơ̆ hlăk dŏ pơyơr. </verse>
        <verse number="2">Yêsu laĭ glaĭ kơ gơñu: “Ƀing gih pơmĭn mơ̆ ƀing mơnuih Galilê anŭn jing ƀing soh sat hloh kơ abih bang ƀing Galilê pơkŏn, yua kơ gơñu tŭ tơlơi tơnap tap kar hăng anŭn? </verse>
        <verse number="3">Kâo laĭ kơ ƀing gih, ư ưh, samơ̆ tơdah ƀing gih ƀu kơhmal ôh kơ tơlơi soh ƀing gih, abih bang ƀing gih či răm rai kar kaĭ mơ̆n. </verse>
        <verse number="4">Ƀôdah bơ ƀing pluh sapăn čô sang rơñan Silôê glưh kơtĭt djai hĭ ƀing gơ̆, ƀing gih pơmĭn mơ̆ ƀing gơ̆ jing ƀing soh sat hloh kơ abih bang ƀing pơkŏn dŏ amăng plei Yêrusalem? </verse>
        <verse number="5">Kâo laĭ kơ ƀing gih, ư ưh, samơ̆ tơdah ƀing gih ƀu kơhmal ôh tơlơi soh ƀing gih, abih bang ƀing gih či răm rai kar kaĭ mơ̆n.”</verse>
        <verse number="6">Giơ̆ng anŭn Ñu pơhiăp tơlơi bơhmutu anai: “Sa čô mơnuih pla sa phŭn hra amăng đang boh kơƀâu ñu. Ñu nao hơduah boh pơ anŭn, samơ̆ ƀu ƀuh ôh. </verse>
        <verse number="7">Ñu laĭ kơ pô pla phŭn boh kơƀâu: ‘Lăng bĕ, klâo thŭn laih Kâo rai hơduah boh mơ̆ng phŭn hra anai, samơ̆ Kâo ƀu ƀuh boh ôh. Drom hĭ ñu bĕ, yua hơgĕt pioh lui ñu ngă gơniă lŏn đôč đač?’ </verse>
        <verse number="8">Pô wai đang laĭ glaĭ: ‘Ơ khua, pioh ñu sa thŭn dơ̆ng, kâo či klơi jum dar phŭn ñu laih anŭn pioh djah. </verse>
        <verse number="9">Tơdah thŭn tơdơi ñu mơboh, hiam yơh. Samơ̆ tơdah ñu ƀu mơboh ôh, ih či drom hĭ ñu.’”</verse>
        <verse number="10">Amăng hrơi saƀat Yêsu dŏ pơtô amăng sang bơjơnum. </verse>
        <verse number="11">Pơ anŭn hmâo sa čô đah kơmơi yang sat ngă kơ gơ̆ rơwen amăng pluh sapăn thŭn laih. Rŏng gơ̆ gô trŭn, laih anŭn drơi jan ƀu dưi dŏ dơ̆ng tơpă dơ̆ng ôh. </verse>
        <verse number="12">Tơ Yêsu ƀuh ñu, Ñu iâu laih anŭn laĭ kơ gơ̆: “Ơ đah kơmơi, ih klaih laih mơ̆ng ruă ih.” </verse>
        <verse number="13">Tơ Yêsu ah tơngan ƀơi gơ̆. Tañ mơtam gơ̆ dơ̆ng tơpă glaĭ laih anŭn pơpŭ bơni hơơč kơ Ơi Adai.</verse>
        <verse number="14">Samơ̆ khua wai sang bơjơnum hil yua kơ Yêsu pơsuaih amăng hrơi saƀat, laih anŭn ñu laĭ kơ ƀing ană plei: “Hmâo năm hrơi pioh mă bruă; rai bĕ amăng khul hrơi anŭn kiăng hmâo tơlơi pơsuaih, samơ̆ anăm rai ôh amăng hrơi saƀat.”</verse>
        <verse number="15">Khua Yang laĭ glaĭ kơ ñu: “Ơ ƀing plơ̆m ƀlor, amăng hrơi saƀat, ƀu djơ̆ ôh hă rĭm čô amăng ƀing gih leng kơ kleh rơmo ƀôdah aseh kle ƀing gih mơ̆ng war laih anŭn ba ñu nao mơñum ia? </verse>
        <verse number="16">Đah kơmơi anai jing ană Abraham, yang sat hmâo čaŏ ñu pluh sapăn thŭn laih, hyư̆m ngă ƀu dưi ôh hă yaih brơi ñu amăng hrơi Saƀat?” </verse>
        <verse number="17">Tơ Yêsu pơhiăp tơlơi anŭn, abih bang ƀing ayăt Ñu mlâo hañ soh sel; laih anŭn abih bang ƀing ană plei pla hơ̆k mơak yua kơ abih bruă yom pơphan guh kơang Ñu hmâo ngă laih.</verse>
        <verse number="18">Yua kơ anŭn Yêsu laĭ: “Dêh čar pơtao Ơi Adai jing kar hăng hơgĕt? Laih anŭn hăng hơgĕt Kâo či bơkơnar ñu? </verse>
        <verse number="19">Dêh čar pơtao anŭn jing kar hăng sa asar pơjeh añăm bơi sa čô mơnuih sai amăng đang. Ñu čăt laih anŭn jing sa ƀĕ phŭn kơyâo laih anŭn čĭm amăng adai ngă hruh amăng than ñu.”</verse>
        <verse number="20">Laih anŭn Yêsu laĭ dơ̆ng: “Hăng hơgĕt kâo či bơkơnar kơ dêh čar pơtao Ơi Adai? </verse>
        <verse number="21">Dêh čar pơtao anŭn jing kar hăng tơpơi sa čô đah kơmơi pơlŭk hăng klâo hơnơ̆ng tơpŭng tơl abih tơpŭng anŭn bô̆ đĭ.”</verse>
        <verse number="22">Yêsu găn nao plei prŏng laih anŭn plei anĕt tơdang Ñu nao Ñu pơtô rah hlŏng truh pơ plei Yêrusalem. </verse>
        <verse number="23">Hmâo sa čô tơña kơ Ñu: “Ơ Khua Yang, djơ̆ mơ̆ kơnơ̆ng ƀiă mơnuih dưi klaih?”</verse>
        <verse number="24">Yêsu laĭ kơ gơñu: “Brơi ƀing gih gir kơtir mŭt bah amăng gơniă; yua kơ Kâo laĭ kơ ƀing gih, lu mơnuih hơduah kiăng mŭt, samơ̆ ƀu dưi ôh. </verse>
        <verse number="25">Tơ pô sang tơgŭ laih anŭn krư̆ hĭ bah amăng, ƀing gih či dŏ pơ gah rơngiao laih anŭn khŏk bah amăng hăng laĭ: ‘Ơ Khua, pŏk brơi bah amăng kơ gơmơi đa.’ Ñu či laĭ glaĭ kơ ƀing gih: ‘Kâo ƀu thâo ôh mơ̆ng pă ƀing gih rai.’ </verse>
        <verse number="26">Hlăk anŭn ƀing gih či laĭ: ‘Gơmơi hmâo ƀơ̆ng huă mơñum laih ƀơi anăp Ih, laih anŭn Ih hmâo pơtô laih amăng plei pla gơmơi.’ </verse>
        <verse number="27">Samơ̆ ñu či laĭ: ‘Kâo laĭ kơ ƀing gih, kâo ƀu thâo ôh mơ̆ng pă ƀing gih rai; đuaĭ bĕ mơ̆ng kâo, ơ abih bang ƀing ngă bruă soh sat!’ </verse>
        <verse number="28">Hlăk anŭn ƀing gih či ƀuh Abraham, Isak, Yakôp, laih anŭn abih bang ƀing pô laĭ lui hlâo amăng dêh čar pơtao Ơi Adai, bơ ƀing gih pô arăng či glŏm hĭ pơ gah rơngiao, anih hmâo tơlơi čŏk hia laih anŭn kĕ tơgơi. </verse>
        <verse number="29">Laih anŭn či hmâo ƀing rai mơ̆ng ngŏ, mơ̆ng yŭ, mơ̆ng kơdư laih anŭn mơ̆ng dơnŭng, dŏ ber ƀơ̆ng huă amăng dêh čar pơtao Ơi Adai. </verse>
        <verse number="30">Sĭt yơh, ƀing tơdơi či jing hlâo, laih anŭn ƀing hlâo či jing tơdơi.”</verse>
        <verse number="31">Ƀơi mông anŭn hmâo ƀing Pharisi rai laĭ kơ Ñu: “Đuaĭ bĕ mơ̆ng anih anai, yua kơ Hêrôt kiăng pơdjai Ih.”</verse>
        <verse number="32">Ñu laĭ kơ ƀing anŭn: “Nao laĭ bĕ kơ asâo tan anŭn: ‘Hrơi anai, hrơi pơgi, Kâo puh pơđuaĭ yang sat laih anŭn pơsuaih tơlơi duăm ruă, truh hrơi tal klâo Kâo či pơgiơ̆ng hĭ bruă Kâo. </verse>
        <verse number="33">Wơ̆t dah tui anŭn hrơi anai, hrơi pơgi, hrơi kơdih Kâo ăt khŏm či rơbat nao; yua kơ sa čô pô laĭ lui hlâo ƀu dưi djai gah rơngiao kơ plei Yêrusalem ôh.’</verse>
        <verse number="34">Ơ Yêrusalem, Yêrusalem! Ih hmâo pơdjai laih ƀing pô laĭ lui hlâo laih anŭn glŏm boh pơtâo kơ ƀing mơnuih Ơi Adai hmâo pơkiaŏ rai pơ ih. Hmâo lu wơ̆t laih Kâo kiăng pơƀŭt glaĭ ƀing ană bă ih kar hăng mơnŭ ania kruk ană ñu kiăng kơ krôp gah yŭ čăng, samơ̆ ih ƀu kiăng ôh! </verse>
        <verse number="35">Anai nê, sang ƀing gih či jing hĭ rơngol. Laih anŭn Kâo laĭ kơ ƀing gih, ƀing gih ƀu či ƀuh Kâo dơ̆ng ôh tơl ƀing gih či laĭ: ‘Mơyun hiam yơh kơ Pô rai amăng anăn Khua Yang!’”</verse>
      </chapter>
      <chapter number="14">
        <verse number="1">Sa hrơi saƀat Yêsu nao ƀơ̆ng huă pơ sang sa čô khua ƀing Pharisi, laih anŭn arăng krăp lăng sŭ Ñu. </verse>
        <verse number="2">Hlăk anŭn hmâo sa čô mơnuih ruă pơôr dŏ ƀơi anăp Ñu. </verse>
        <verse number="3">Yêsu tơña ƀing nai pơtô tơlơi juăt laih anŭn ƀing Pharisi, laĭ: “Phiăn mơ̆ pơsuaih tơlơi ruă amăng hrơi saƀat?”</verse>
        <verse number="4">Samơ̆ gơñu dŏ rơiăt. Yêsu rŭ pô ruă hăng pơsuaih gơ̆, laih anŭn brơi gơ̆ glaĭ. </verse>
        <verse number="5">Giơ̆ng anŭn Yêsu laĭ kơ gơñu: “Hlơi amăng ƀing gih hmâo sa čô ană đah rơkơi ƀôdah sa drơi rơmo lĕ amăng ia dơmun amăng hrơi saƀat ñu ƀu tañ dui đĭ mơtam ôh hă?”</verse>
        <verse number="6">Gơñu ƀu dui laĭ glaĭ dơ̆ng ôh kơ tơlơi anŭn.</verse>
        <verse number="7">Tơ Yêsu ƀuh ƀing mơnuih arăng jak ƀơ̆ng huă hrŏm hơbĭt leng kơ ruah mă anih dŏ pơpŭ yom, Ñu pơhiăp sa tơlơi bơhmutu, hăng laĭ kơ ƀing gơ̆, </verse>
        <verse number="8">“Tơdah arăng jak ih kơ tơlơi ƀơ̆ng huă dŏ rơkơi bơnai, anăm dŏ ber ôh ƀơi anih arăng pơpŭ yom, hwĭ kơ amăng ƀing ñu jak anŭn hmâo sa čô pơpŭ yom hloh kơ ih. </verse>
        <verse number="9">Laih anŭn pô jak dua gih či laĭ kơ ih: ‘Brơi anih anai kơ pô anai bĕ,’ hlăk anŭn ih či mlâo hañ yua kơ ih khŏm nao dŏ pơ anih rơnuč hloh. </verse>
        <verse number="10">Samơ̆ tơdah arăng jak ih, nao dŏ bĕ pơ anih rơnuč hloh. Tui anŭn kah tơdah pô jak ih truh, ñu dưi laĭ kơ ih: ‘Ơ giăng, đĭ nao dŏ pơ anih pơpŭ hloh.’ Tui anŭn ih či hmâo tơlơi pơpŭ ƀơi anăp abih bang ƀing dŏ ber ƀơ̆ng huă hrŏm hơbĭt hăng ih. </verse>
        <verse number="11">Yua kơ hlơi pô pơđĭ ñu pô, arăng či pơtrŭn ñu, laih anŭn hlơi pô pơtrŭn ñu pô arăng či pŭ đĭ ñu.”</verse>
        <verse number="12">Yêsu ăt laĭ hăng pô jak Ñu: “Tơ ih pơkra tơlơi ƀơ̆ng huă yang hrơi dơ̆ng ƀôdah klam, anăm jak ôh ƀing gơyut gơyâo ih, ƀing adơi ayŏng, ƀing kơnŭng djuai ih, ƀôdah ƀing jum dar ih pơdrŏng sah, hwĭ kơ gơñu či jak glaĭ ih dơ̆ng laih anŭn ba glaĭ kơ ih kar kaĭ mơ̆n. </verse>
        <verse number="13">Samơ̆ tơ ih pơkra tơlơi ƀơ̆ng mơñum jak bĕ ƀing ƀun rin, ƀing rơwen, ƀing đŭt tơkai tơngan laih anŭn ƀing bum mơta. </verse>
        <verse number="14">Tui anŭn kah ih či hmâo tơlơi mơyun hiam, yua kơ gơñu ƀu dưi kla glaĭ kơ ih dơ̆ng ôh. Ih či hmâo tơlơi apah ƀơi hrơi ƀing tơpă klă hơdip glaĭ dơ̆ng.”</verse>
        <verse number="15">Sa čô amăng ƀing dŏ ber ƀơ̆ng huă hrŏm hăng Yêsu hmư̆ tơlơi anai, ñu laĭ kơ Yêsu: “Mơyun hiam yơh kơ hlơi pô či dưi ƀơ̆ng huă amăng dêh čar pơtao Ơi Adai!”</verse>
        <verse number="16">Samơ̆ Yêsu laĭ kơ ñu: “Hmâo sa čô mơnuih pơkra tơlơi ƀơ̆ng huă mơñum prŏng laih anŭn jak lu mơnuih. </verse>
        <verse number="17">Truh mông ƀơ̆ng huă, ñu pơkiaŏ nao ƀing ding kơna ñu laĭ kơ ƀing ñu jak laih: ‘Rai bĕ, yua kơ abih bang mơnơ̆ng pơkra laih.’ </verse>
        <verse number="18">Samơ̆ abih bang ƀing gơñu leng kơ hơngah soh sel. Pô tal hlâo laĭ: ‘Kâo hmâo blơi sa blah hmua laih anŭn kâo kiăng nao lăng ñu. Kâo rơkâo tơlơi pap mơñai.’ </verse>
        <verse number="19">Sa čô pơkŏn laĭ: ‘Kâo hmâo blơi rơma grop rơmo, laih anŭn kâo kiăng nao lăng gơñu. Kâo rơkâo tơlơi pap mơñai.’ </verse>
        <verse number="20">Laih anŭn pô pơkŏn dơ̆ng laĭ: ‘Kâo phrâo pơdŏ bơnai, tui anŭn kâo ƀu dưi nao ôh.’ </verse>
        <verse number="21">Ding kơna anŭn wơ̆t glaĭ laih anŭn laĭ kơ khua ñu. Pô sang anŭn hil laih anŭn laĭ kơ ding kơna ñu: ‘Nao tañ bĕ amăng jơlan prŏng laih anŭn jơlan anĕt amăng plei anai laih anŭn jak ba ƀing ƀun rin, ƀing rơwen, ƀing bum mơta, laih anŭn ƀing đŭt tơkai tơngan.’ </verse>
        <verse number="22">Ding kơna laĭ: ‘Ơ khua kâo hmâo ngă laih tơlơi ih pơtă, samơ̆ ăt dŏ hmâo anih rơhông.’ </verse>
        <verse number="23">Khua sang laĭ kơ ding kơna ñu: ‘Nao bĕ pơ jơlan prŏng laih anŭn jơlan anĕt gah rơngiao plei, laih anŭn pơgŏ ƀing ană plei rai mŭt kiăng kơ bă sang kâo. </verse>
        <verse number="24">Yua kơ kâo laĭ kơ ƀing gih, ƀu hmâo ôh sa čô amăng ƀing mơnuih kâo jak hlâo anŭn či ƀơ̆ng mơnơ̆ng kâo.’”</verse>
        <verse number="25">Ƀing mơnuih lu nao hrŏm hơbĭt hăng Yêsu. Ñu wir glaĭ lăng hăng laĭ kơ ƀing gơñu: </verse>
        <verse number="26">“Tơdah hlơi pô đuaĭ tui Kâo samơ̆ ƀu bơrơmŭt ôh kơ amĭ ama, kơ ană bơnai, kơ ƀing ayŏng amai adơi, laih anŭn wơ̆t kơ tơlơi hơdip ñu pô, ñu ƀu dưi jing ding kơna Kâo ôh. </verse>
        <verse number="27">Hlơi pô ƀu glăm kơyâo bơrơkal ñu pô laih anŭn đuaĭ tui Kâo, ăt ƀu dưi jing ding kơna Kâo ôh.</verse>
        <verse number="28">Tơdah hlơi pô amăng ƀing gih kiăng ngă sang rơñan, blŭng hlâo ƀu dŏ ber kiăng tĭng lăng nua ñu kiăng kơ thâo ñu dưi ngă pơgiơ̆ng mơ̆ sang rơñan anŭn? </verse>
        <verse number="29">Hwĭ kơ giơ̆ng kơ ñu pơkra atur laih, samơ̆ ñu ƀu dưi ngă pơgiơ̆ng hĭ ôh, laih anŭn abih bang ƀing ƀuh tơlơi anŭn čơdơ̆ng mưč kơ ñu hăng laĭ, </verse>
        <verse number="30">‘Mơnuih anai čơdơ̆ng ngă sang, samơ̆ ñu ƀu dưi ngă pơgiơ̆ng ôh.’ </verse>
        <verse number="31">Ƀôdah hmâo mơ̆ pơtao tơdang ñu nao pơblah hăng sa čô pơtao pơkŏn, samơ̆ ƀu dŏ ber črŏng sai hlâo ôh kiăng thâo ñu djă ba pluh rơbâo tơhan dưi mơ̆ pơblah hăng pơtao hmâo dua pluh rơbâo tơhan? </verse>
        <verse number="32">Tơdah ƀu dưi ôh, tơdang pô ayăt ăt dŏ pơ ataih, ñu či pơkiaŏ nao sa tơpul ƀing pơala kiăng rơkâo tơlơi rơnŭk rơnua. </verse>
        <verse number="33">Tui anŭn mơ̆n hlơi pô amăng ƀing gih ƀu lui hĭ ôh abih bang tơlơi ñu hmâo, ñu ƀu dưi jing ding kơna Kâo ôh.”</verse>
        <verse number="34">“Hra jing mơnơ̆ng hiam, samơ̆ tơdah ñu rơngiă hĭ mơnâo mơsĭn ñu, hăng hơgĕt arăng či ngă ñu mơsĭn glaĭ dơ̆ng? </verse>
        <verse number="35">Hra anŭn ƀu tŭ yua kơ lŏn hmua dơ̆ng ôh, kŏn tŭ yua kơ pơlŭk hăng kơmơ̆k lơi. Arăng tuh hĭ ñu pơ gah rơngiao. Hlơi pô hmâo tơngia dưi hmư̆, brơi ñu hmư̆ bĕ.”</verse>
      </chapter>
      <chapter number="15">
        <verse number="1">Hlăk anŭn abih bang ƀing ring jia laih anŭn ƀing mơnuih soh nao giăm Yêsu kiăng hmư̆ tơlơi Ñu pơtô. </verse>
        <verse number="2">Ƀing Pharisi laih anŭn ƀing nai pơtô tơlơi juăt pơhiăp brŏk hăng laĭ: “Pô anai tŭ jum ƀing mơnuih soh laih anŭn ƀơ̆ng huă hrŏm hơbĭt hăng gơñu!”</verse>
        <verse number="3">Yua kơ anŭn, Yêsu pơhiăp tơlơi bơhmutu anai kơ gơñu: </verse>
        <verse number="4">“Hmâo hlơi mơ̆ amăng ƀing gih hmâo sa rơtuh drơi triu, tơdah rơngiă hĭ sa drơi, ñu ƀu lui hĭ ôh dua rơpăn pluh dua rơpăn drơi pơkŏn amăng tơdrŏn tač kiăng kơ nao sem sa drơi rơngiă laih tơl ƀuh ñu? </verse>
        <verse number="5">Tơ gơ̆ ƀuh ñu laih, gơ̆ glăm ñu ƀơi bra hăng tơlơi hơ̆k mơak. </verse>
        <verse number="6">Laih anŭn tơ ñu truh pơ sang, ñu iâu pơƀŭt ƀing giăng mah laih anŭn ƀing jum dar ñu hăng laĭ kơ gơñu: ‘Hơ̆k mơak bĕ hrŏm hơbĭt hăng kâo yua kơ kâo ƀuh glaĭ laih triu rơngiă anŭn.’ </verse>
        <verse number="7">Ăt tui anŭn mơ̆n, Kâo laĭ kơ ƀing gih amăng adai či hmâo tơlơi hơ̆k mơak kơ sa čô mơnuih soh kơhmal tơlơi soh hloh kơ dua rơpăn pluh dua rơpăn čô mơnuih tơpă ƀu kiăng khŏm kơhmal tơlơi soh ôh.”</verse>
        <verse number="8">“Ƀôdah hmâo mơ̆ sa čô đah kơmơi hmâo pluh sar prăk kak, tơdah rơngiă hĭ sa asar, ñu ƀu čuh apui kơđen, kih sang laih anŭn sem hăng abih pran jua tơl ñu ƀuh? </verse>
        <verse number="9">Laih anŭn tơ ñu ƀuh glaĭ prăk anŭn, ñu iâu pơƀŭt ƀing giăng mah laih anŭn ƀing jum dar hăng laĭ: ‘Hơ̆k mơak bĕ hrŏm hăng kâo, yua kơ kâo ƀuh glaĭ laih prăk kak rơngiă anŭn.’ </verse>
        <verse number="10">Kar kaĭ mơ̆n, Kâo laĭ kơ ƀing gih thâo, ƀing ling jang hiam Ơi Adai mơak biă mă yua kơ sa čô mơnuih soh kơhmal tơlơi soh ñu.”</verse>
        <verse number="11">Giơ̆ng anŭn Yêsu ruai dơ̆ng: “Sa čô mơnuih hmâo dua čô ană đah rơkơi. </verse>
        <verse number="12">Pô adơi laĭ hăng ama ñu: ‘Ơ ama, rơkâo ih pơpha brơi kâo črăn kong ngăn lơ̆m kơ kâo.’ Laih anŭn ama gơñu pơpha brơi kong ngăn kơ dua gơñu. </verse>
        <verse number="13">Ƀu sui ôh mơ̆ng anŭn, adơi ñu mă abih gơnam ñu hmâo laih anŭn nao pơ sa boh čar ataih. Pơ anŭn ñu pơprŏt pơrai kong ngăn ñu hăng tơlơi hơdip ngui ngơr tă tăn. </verse>
        <verse number="14">Tơ ñu pơplai hĭ abih gơnam laih, tơlơi ư̆ rơpa prŏng truh amăng čar anŭn, laih anŭn ñu čơdơ̆ng kơƀah kơƀap. </verse>
        <verse number="15">Tui anŭn ñu khŏm nao mă bruă kơ sa čô mơnuih amăng čar anŭn. Pô anŭn pơkiaŏ ñu nao wai bơbui pơ tơdrŏn glai. </verse>
        <verse number="16">Ñu kiăng biă mă ƀơ̆ng kơđuh rơtak arăng čem bơbui, samơ̆ arăng ƀu brơi ñu ƀơ̆ng sa mơta mơnơ̆ng hơgĕt ôh. </verse>
        <verse number="17">Hlăk anŭn ñu hơdơr glaĭ, ñu laĭ amăng pran jua ñu: ‘Hmâo lu ƀing mơnuih mă bruă apah amăng sang ama kâo, gơñu hmâo djŏp ƀañ tơpŭng ƀơ̆ng laih anŭn rơbeh rơbai, samơ̆ kâo pơ anai či djai rơwet. </verse>
        <verse number="18">Kâo či tơgŭ hăng glaĭ pơ ama kâo, laih anŭn kâo či laĭ hăng ñu: “Ơ Ama, kâo hmâo ngă soh laih hăng adai laih anŭn hăng ih. </verse>
        <verse number="19">Kâo ƀu lăp ôh ih iâu kâo ană ih dơ̆ng. Yap bĕ kâo kar hăng mơnuih mă bruă apah amăng sang ih.”’</verse>
        <verse number="20">Hnŭn yơh ñu tơgŭ mơtam glaĭ pơ ama ñu. Samơ̆ tơdang ñu ăt dŏ pơ ataih, ama ñu ƀuh ñu, glưh pran jua pap drap, đuaĭ nao kuar mă hăng čŭm ñu. </verse>
        <verse number="21">Laih anŭn ană đah rơkơi ñu laĭ hăng ñu: ‘Ơ Ama, kâo hmâo ngă soh glaĭ laih hăng adai laih anŭn hăng ih. Kâo ƀu lăp ôh ih iâu kâo ană ih dơ̆ng.’ </verse>
        <verse number="22">Samơ̆ ama ñu laĭ kơ ƀing ding kơna ñu: ‘Mă rai tañ bĕ ao phyung hiam hloh buh brơi ñu, čŭt rơbưn ƀơi čơđeng ñu, laih anŭn čŭt brơi čơkhŏ ƀơi tơkai ñu. </verse>
        <verse number="23">Mă bĕ ană rơmo rơmŏng laih anŭn čuh. Brơi ƀing ta ƀơ̆ng huă laih anŭn hơ̆k mơak, </verse>
        <verse number="24">Yua kơ ană kâo anai djai laih, samơ̆ ră anai ñu hơdip glaĭ laih. Ñu rơngiă laih, samơ̆ ră anai kâo ƀuh glaĭ dơ̆ng.’ Laih anŭn gơñu čơdơ̆ng ƀơ̆ng huă hơ̆k mơak.”</verse>
        <verse number="25">“Hlăk anŭn ană kơčoa ñu dŏ pơ hmua. Tơ ñu glaĭ giăm truh pơ sang, ñu hmư̆ asăp gong, adoh laih anŭn tơlơi yŭn suang. </verse>
        <verse number="26">Ñu iâu sa čô amăng ding kơna laih anŭn tơña hơgĕt tơlơi anŭn. </verse>
        <verse number="27">Ding kơna anŭn laĭ kơ ñu: ‘Adơi ih hmâo glaĭ laih, laih anŭn ama ih hmâo čuh ană rơmo rơmŏng, yua kơ ƀuh gơ̆ glaĭ hiam drơi jan suaih prăl.’ </verse>
        <verse number="28">Ană kơčoa ñu hil mơtam laih anŭn hơngah ƀu kiăng mŭt amăng sang ôh. Ama ñu tơbiă nao hăng pơđur alum ñu. </verse>
        <verse number="29">Samơ̆ ñu laĭ hăng ama ñu: ‘Ơ ama lăng bĕ, sui thŭn laih kâo mă bruă kơ ih, kâo aka rơgao djơ̆ ôh asăp ih pơđar, samơ̆ ih ƀu brơi amơĭ kơ kâo sa drơi ană bơbe kiăng kơ kâo ngă tơlơi hơ̆k mơak hăng ƀing giăng mah kâo. </verse>
        <verse number="30">Samơ̆ tơ ană ih anŭn, jing pô hmâo pơprŏt pơrai abih kong ngăn ih hăng ƀing đah kơmơi rih răm laih anŭn wơ̆t glaĭ, samơ̆ ih čuh kơ ñu ană rơmo rơmŏng ƀơ̆ng huă hơ̆k mơak.’ </verse>
        <verse number="31">Ama ñu laĭ kơ ñu: ‘Ơ dăm, ih dŏ hrŏm hơbĭt hăng kâo nanao, laih anŭn abih bang gơnam kâo hmâo jing gơnam ih. </verse>
        <verse number="32">Samơ̆ lăp yơh ngă tơlơi ƀơ̆ng huă laih anŭn hơ̆k mơak, yua kơ adơi ih anai djai laih, samơ̆ ră anai ñu hơdip glaĭ dơ̆ng; ñu rơngiă laih, samơ̆ ră anai ƀuh glaĭ dơ̆ng.’”</verse>
      </chapter>
      <chapter number="16">
        <verse number="1">Yêsu laĭ dơ̆ng kơ ƀing ding kơna Ñu: “Sa čô mơnuih pơdrŏng anŭn hmâo sa čô pô wai lăng sang ñu, arăng phong kơ ñu hmâo pơprŏt pơrai hĭ kong ngăn khua ñu. </verse>
        <verse number="2">Tui anŭn, khua anŭn iâu ñu laih anŭn laĭ kơ ñu: ‘Hơgĕt tơlơi ih hmâo ngă laih, kâo hmư̆ arăng phong kơ ih? Ruai pơdah bĕ abih bruă ih wai lăng sang kâo, yua kơ mơ̆ng ră anai ih ƀu dưi wai lăng sang kâo dơ̆ng tah.’ </verse>
        <verse number="3">Pô wai lăng sang anŭn laĭ amăng pran jua: ‘Khua kâo khăt bruă kâo wai lăng sang ñu, hơgĕt kâo či ngă? Nao ngă hmua kâo ƀu ai ôh, nao rơkâo dan kâo mlâo hañ. </verse>
        <verse number="4">Kâo thâo laih hơgĕt kâo khŏm ngă kiăng kơ hmâo mơnuih jum kâo mŭt amăng sang gơñu, tơ khua kâo khăt bruă kâo.’ </verse>
        <verse number="5">Tui anŭn, ñu iâu mă hơjăn rĭm čô ƀing đom hơnưh kơ khua ñu, laih anŭn tơña kơ pô blŭng hlâo: ‘Hơdôm ih đom hơnưh kơ khua kâo?’ </verse>
        <verse number="6">Gơ̆ laĭ: ‘Sa rơtuh kơthŭng ia luil ôliwơ.’ Ñu laĭ kơ gơ̆: ‘Mă hră hơnưh ih, dŏ ber tañ laih anŭn čih glaĭ rơma pluh.’ </verse>
        <verse number="7">Giơ̆ng anŭn ñu tơña kơ sa čô pơkŏn: ‘Bơ ih, hơdôm ih đom hơnưh?’ Gơ̆ laĭ glaĭ: ‘Sa rơtuh reo pơdai.’ Ñu laĭ kơ gơ̆: ‘Mă hră hơnưh ih laih anŭn čih glaĭ sapăn pluh.’ </verse>
        <verse number="8">Khua kơ pô wai lăng sang ƀu tŏng ten anŭn bơni kơ ñu, yua kơ ñu ngă laih hăng tơlơi kơhnâo; yua kơ ƀing mơnuih rơnŭk anai kơhnâo hloh kơ ƀing ană bă tơlơi bơngač amăng tơlơi gơñu hơdip hăng tơdruă.</verse>
        <verse number="9">Laih anŭn kâo laĭ kơ ƀing gih, brơi ƀing gih yua dram gơnam ƀu hiam klă kiăng ngă gơyut gơyâo, kiăng kơ tơ mơnơ̆ng anŭn abih hĭ laih, gơñu či tŭ jum ƀing gih amăng sang hlŏng lar. </verse>
        <verse number="10">Hlơi pô tŏng ten amăng bruă anĕt aneo ăt ñu tŏng ten amăng bruă prŏng mơ̆n; laih anŭn hlơi pô ƀu tơpă amăng bruă anĕt aneo, ăt ƀu tơpă amăng bruă prŏng mơ̆n. </verse>
        <verse number="11">Tui anŭn tơdah ƀing gih ƀu tŏng ten ôh amăng dram gơnam ƀu hiam klă, hlơi či jao kơ ƀing gih dram gơnam sĭt lĕ? </verse>
        <verse number="12">Laih anŭn tơdah ƀing gih ƀu tŏng ten ôh hăng dram gơnam pô pơkŏn, hlơi či jao brơi kơ ƀing gih dram gơnam kơ gih pô lĕ?</verse>
        <verse number="13"> Sa čô ding kơna ƀu dưi mă bruă kơ dua čô khua ôh, yua kơ ñu či bơrơmŭt kơ khua anai laih anŭn khăp kơ khua pơkŏn, ƀôdah ñu či pơpŭ kơ khua anai laih anŭn mưč kơ khua pơkŏn. Ƀing gih ƀu dưi mă bruă kơ Ơi Adai laih anŭn kơ prăk kak hrŏm hơbĭt ôh.”</verse>
        <verse number="14">Ƀing Pharisi, jing ƀing hưp ham kơ prăk, hmư̆ abih tơlơi anŭn laih anŭn gơñu djik kơ Yêsu. </verse>
        <verse number="15">Samơ̆ Yêsu laĭ gơñu: “Ƀing gih jing ƀing mơnuih ngă mă tơpă hơnơ̆ng ƀơi anăp ană mơnuih, samơ̆ Ơi Adai thâo pran jua ƀing gih; yua kơ hơgĕt tơlơi ƀing ană mơnuih pơpŭ, Ơi Adai bơrơmŭt khĕl kơ tơlơi anŭn.</verse>
        <verse number="16">Tơlơi juăt laih anŭn boh pơhiăp laĭ lui hlâo hmâo truh pơ rơnŭk Yôhan đôč; čơdơ̆ng mơ̆ng rơnŭk anŭn arăng pơtô Tơlơi Phrâo Hiam kơ dêh čar pơtao Ơi Adai, laih anŭn abih bang mơnuih yua tơlơi kơtang pơrơsua kiăng kơ mŭt ƀơi anŭn. </verse>
        <verse number="17">Lŏn rai adai rơgao hĭ amuñ hloh kơ sut hĭ sa tŭt sa gat boh hră amăng tơlơi juăt.</verse>
        <verse number="18">Hlơi pô klaih lui bơnai ñu laih anŭn dŏ bơnai pơkŏn ñu soh klĕ pyu yơh; laih anŭn hlơi pô dŏ sa čô đah kơmơi rơkơi ñu klaih lui laih ăt jing soh klĕ pyu mơ̆n.”</verse>
        <verse number="19">“Hmâo sa čô mơnuih pơdrŏng buh ao mriah ngă hăng bơnal kơbuă añĕ ară, rĭm hrơi ƀơ̆ng mơñum mơnơ̆ng hiam jơman. </verse>
        <verse number="20">Hmâo sa čô mơnuih ƀun rin, anăn gơ̆ Lasar, dŏ đih ƀơi amăng jang ñu, drơi jan gơ̆ bă hăng mruih kơčung. </verse>
        <verse number="21">Gơ̆ kiăng ƀơ̆ng biă mă aru djah lĕ mơ̆ng kơƀang pô pơdrŏng. Hmâo ƀing asâo rai liah rơka mruih kơčung ñu. </verse>
        <verse number="22">Mơnuih ƀun rin anŭn djai hĭ, laih anŭn ƀing ling jang hiam pŭ ba pioh gơ̆ ƀơi tơda Abraham. Mơnuih pơdrŏng ăt djai kar kaĭ mơ̆n, laih anŭn arăng ba dơr ñu. </verse>
        <verse number="23">Amăng plei ƀing djai tơdang ñu dŏ ruă nuă tơnap tap, ñu angak mơta lăng đĭ laih anŭn ƀuh Abraham pơ ataih laih anŭn Lasar dŏ ƀơi tơda ñu. </verse>
        <verse number="24">Ñu ur kraih: ‘Ơ ama Abraham, pap drap kơ kâo đa, pơkiaŏ rai bĕ Lasar añrŭ jŭng čơđeng amăng ia laih anŭn ngă rơơ̆ brơi jơlah kâo, yua kơ amăng jơlah apui anai kâo ruă nuă tơnap tap biă mă.’ </verse>
        <verse number="25">Samơ̆ Abraham laĭ: ‘Ơ dăm, hơdơr glaĭ bĕ hlăk ih dŏ hơdip ih hmâo mă tŭ laih lu tơlơi hiam mơak, bơ Lasar tŭ mă lu tơlơi sat. Ră anai pơ anai Lasar hmâo tơlơi pơalum laih anŭn ih hmâo tơlơi ruă tơnap. </verse>
        <verse number="26">Hloh kơ anŭn dơ̆ng, kơplah wah gơmơi hăng ih hmâo sa amăng luh prŏng dlam, tơl kơ hlơi mơ̆ng anai kiăng nao pơ anŭn ƀu dưi ôh, laih anŭn hlơi mơ̆ng anŭn kiăng rai pơ anai ăt kŏn dưi lơi.’ </verse>
        <verse number="27">Mơnuih pơdrŏng laĭ: ‘Tơdah tui anŭn kâo rơkâo kơwưh kơ ih, ơ ama, pơkiaŏ nao bĕ Lasar nao pơ sang ama kâo, </verse>
        <verse number="28">yua kơ kâo hmâo rơma čô adơi ayŏng, kiăng kơ ñu nao pơthâo pơgăn gơñu hwĭ kơ gơñu ăt lĕ amăng anih ruă tơnap tap anai mơ̆n.’ </verse>
        <verse number="29">Samơ̆ Abraham laĭ: ‘Gơñu hmâo laih Môis hăng ƀing pô laĭ lui hlâo. Brơi gơñu dŏ hmư̆ ƀing anŭn bĕ.’ </verse>
        <verse number="30">Pô pơdrŏng laĭ glaĭ ‘Ư ưh, ơ ama Abraham, samơ̆ tơdah hmâo mơnuih djai hơdip glaĭ nao pơ gơñu, sĭt gơñu či kơhmal tơlơi soh gơñu.’ </verse>
        <verse number="31">Abraham laĭ kơ ñu: ‘Tơdah gơñu ƀu gưt hmư̆ ôh Môis hăng ƀing pô laĭ lui hlâo, wơ̆t dah hmâo mơnuih djai hơdip glaĭ dơ̆ng kŏn hmâo tơlơi hơgĕt dưi ngă brơi kơ ƀing gơñu đaŏ lơi.’”</verse>
      </chapter>
      <chapter number="17">
        <verse number="1">Yêsu laĭ kơ ƀing ding kơna Ñu: “Tơlơi pơteč tơhnač khŏm truh sĭt, samơ̆ răm ƀăm yơh kơ hlơi pô ngă tơlơi teč tơhnač anŭn! </verse>
        <verse number="2">Hiam hloh akă ƀơi tơkuai pô anŭn sa boh rơsŭng boh pơtâo laih anŭn glŏm hĭ ñu amăng ia rơsĭ, hloh kơ lui ñu ngă brơi sa čô amăng ƀing anĕt anai ngă soh.</verse>
        <verse number="3">Brơi ƀing gih thâo răng bĕ. Tơdah adơi ayŏng ih ngă soh, ƀuah ñu bĕ; laih anŭn tơdah gơñu kơhmal tơlơi soh gơñu, pap brơi gơñu bĕ. </verse>
        <verse number="4">Laih anŭn tơdah ñu ngă soh hăng ih tơjuh wơ̆t amăng sa hrơi, laih anŭn tơjuh wơ̆t mơ̆n ñu rai laĭ hăng ih: ‘Kâo kơhmal tơlơi soh kâo,’ brơi ih khŏm pap brơi kơ ñu.”</verse>
        <verse number="5">Ƀing khua ding kơna laĭ hăng Khua Yang: “Rơkâo kơ Ih thim brơi tơlơi đaŏ ƀing gơmơi!”</verse>
        <verse number="6">Khua Yang laĭ: “Tơdah ƀing gih hmâo tơlơi đaŏ đơr sa asar pơjeh añăm bơi, ƀing gih dưi laĭ kơ phŭn kơyâo sikamôr anai: ‘Tơbuč bĕ ih laih anŭn nao čăt amăng ia rơsĭ,’ laih anŭn ñu či gưt kơ ƀing gih mơ̆n.”</verse>
        <verse number="7">“Hmâo mơ̆ hlơi amăng ƀing gih hmâo sa čô ding kơna nao čuar hmua ƀôdah wai triu, tơdah ñu phrâo glaĭ mơ̆ng hmua gih či laĭ kơ ñu: ‘Rai tañ bĕ dŏ ber ƀơ̆ng huă mơtam’? </verse>
        <verse number="8">Ƀu djơ̆ ôh hă ñu či laĭ kơ gơ̆: ‘Rơmet mơnơ̆ng ƀơ̆ng huă kơ kâo bĕ, hruă hơdrăng kơiăng ih laih anŭn buih bruă kơ kâo tơl kâo ƀơ̆ng huă giơ̆ng kah ih ƀơ̆ng huă’? </verse>
        <verse number="9">Ñu či bơni mơ̆ kơ ƀing ding kơna anŭn yua kơ gơ̆ ngă laih tơlơi ñu pơtă? </verse>
        <verse number="10">Ƀing gih kar kaĭ mơ̆n, tơ ƀing gih ngă giơ̆ng laih abih tơlơi arăng pơđar kơ ƀing gih khŏm ngă, laĭ bĕ: ‘Gơmơi jing ƀing ding kơna ƀu lăp ôh, tơlơi ƀing gơmơi hmâo ngă laih kơnơ̆ng jing bruă jao laih kơ ƀing gơmơi khŏm ngă.’”</verse>
        <verse number="11">Tơdang Yêsu nao pơ Yêrusalem, Ñu găn nao kơplah wah guai tring Samari hăng tring Galilê. </verse>
        <verse number="12">Tơ Ñu mŭt amăng sa boh plei anŭn, hmâo pluh čô mơnuih djơ̆ phŭng rai čơkă Ñu. Gơñu dŏ pơ ataih </verse>
        <verse number="13">laih anŭn iâu kraih: “Ơ Yêsu, Ơ Nai, pap mơñai kơ gơmơi đa!”</verse>
        <verse number="14">Tơ Yêsu ƀuh gơñu, Ñu laĭ: “Nao pơrơđah bĕ ƀing gih pô kơ ƀing khua ngă yang.” Laih anŭn tơdang gơñu nao, gơñu hmâo tơlơi rơgoh. </verse>
        <verse number="15">Sa čô amăng ƀing gơñu, ƀuh ñu hlao laih, ñu wơ̆t glaĭ pơpŭ bơni hơơč kơ Ơi Adai hăng săp kraih kơtang. </verse>
        <verse number="16">Gơ̆ bon kŭp ƀơi tơkai Yêsu, laih anŭn bơni hơơč kơ Ñu. Pô anŭn jing sa čô mơnuih Samari. </verse>
        <verse number="17">Tui anŭn Yêsu laĭ: “Ƀu djơ̆ ôh hă pluh čô hmâo tơlơi rơgoh? Pơpă dua rơpăn čô anŭn lĕ? </verse>
        <verse number="18">Kơnơ̆ng sa čô tuai anai đôč hă wơ̆t glaĭ pơpŭ bơni kơ Ơi Adai?” </verse>
        <verse number="19">Yêsu laĭ kơ gơ̆: “Tơgŭ nao bĕ, tơlơi đaŏ ih hmâo pơklaih ih laih.”</verse>
        <verse number="20">Ƀing Pharisi tơña kơ Yêsu hơbin dêh čar pơtao Ơi Adai či truh, laih anŭn Ñu laĭ glaĭ: “Dêh čar pơtao Ơi Adai ƀu rai hăng tơlơi klă rơđah tơl arăng dưi ƀuh ôh. </verse>
        <verse number="21">Arăng kŏn dưi laĭ lơi: ‘Lăng adih, ñu pơ anai!’ Ƀôdah: ‘Ñu pơ anŭn!’ Yua kơ, dêh čar pơtao Ơi Adai dŏ amăng pran jua ƀing gih.”</verse>
        <verse number="22">Ñu laĭ dơ̆ng kơ ƀing ding kơna Ñu: “Či hmâo sa hrơi ƀing gih čang kiăng dưi ƀuh sa hrơi Ană Mơnuih, samơ̆ ƀing gih ƀu dưi ƀuh ôh. </verse>
        <verse number="23">Arăng či laĭ kơ ƀing gih: ‘Ñu pơ anŭn’ ƀôdah ‘Ñu pơ anai!’ Anăm nao ôh; anăm đuaĭ tui gơñu ôh. </verse>
        <verse number="24">Yua kơ kar hăng kơmlă blĭp črang mơ̆ng rơnuč adai anai truh pơ rơnuč adai adih, Ană Mơnuih amăng hrơi Ñu či jing ăt kar hăng anŭn mơ̆n. </verse>
        <verse number="25">Samơ̆ blŭng hlâo, Ñu khŏm tŭ lu tơlơi ruă nuă laih anŭn ƀing mơnuih rơnŭk anai či hơngah lui Ñu. </verse>
        <verse number="26">Amăng rơnŭk Nôê hyư̆m pă, amăng hrơi Ană Mơnuih ăt kar kaĭ mơ̆n. </verse>
        <verse number="27">Arăng ƀơ̆ng mơñum, pơdŏ rơkơi bơnai, gơñu brơi ană bă pơdŏ rơkơi bơnai, tơl truh hrơi Nôê mŭt amăng kompăn, laih anŭn ia lip truh pơrai hĭ gơñu. </verse>
        <verse number="28">Tơlơi hmâo truh amăng rơnŭk Lot ăt kar kaĭ mơ̆n: Arăng ƀơ̆ng mơñum, sĭ mia pơdrô čan, jŭ pla, ngă sang. </verse>
        <verse number="29">Samơ̆ ƀơi hrơi Lot tơbiă mơ̆ng plei Sôđôm hmâo apui laih anŭn boh pơtâo apui lĕ mơ̆ng adai pơrai hĭ abih gơñu. </verse>
        <verse number="30">Hrơi Ană Mơnuih bơrơđah rai ăt kar kaĭ mơ̆n.</verse>
        <verse number="31">Amăng hrơi anŭn, hlơi pô dŏ ƀơi bơbŭng sang, anăm trŭn mă dram gơnam ñu amăng sang ôh. Ăt kar kaĭ mơ̆n hlơi pô dŏ pơ hmua anăm wơ̆t glaĭ pơ sang ñu lơi. </verse>
        <verse number="32">Hơdơr glaĭ bĕ kơ bơnai Lot. </verse>
        <verse number="33">Hlơi pô hơduah jơlan kiăng pơklaih tơlơi hơdip ñu, ñu či rơngiă hĭ gơ̆; samơ̆ hlơi pô rơngiă tơlơi hơdip ñu, ñu či hmâo glaĭ gơ̆. </verse>
        <verse number="34">Kâo laĭ kơ ƀing gih, amăng mlam anŭn či hmâo dua čô mơnuih đih hrŏm sa boh sưng, sa čô arăng mă đuaĭ, sa čô arăng lui. </verse>
        <verse number="35">Či hmâo dua čô đah kơmơi dŏ tơ̆p pơdai hrŏm hơbĭt, sa čô arăng či mă đĭ laih anŭn sa čô arăng pioh glaĭ.” </verse>
        <verse number="37">Ƀing ding kơna tơña kơ Yêsu: “Ơ Khua, pơpă tơlơi anŭn či truh?” Yêsu laĭ glaĭ: “Pơpă hmâo kơmăp drơi jan djai, pơ anŭn klang grư̆ či pơƀŭt glaĭ.”</verse>
      </chapter>
      <chapter number="18">
        <verse number="1">Yêsu pơhiăp sa tơlơi bơhmutu kơ gơñu kiăng gơñu thâo khŏm iâu laĭ nanao, anăm hơtah hơtai ôh. </verse>
        <verse number="2">Ñu laĭ: “Amăng sa boh plei anŭn hmâo sa čô khua phat kơđi ƀu hwĭ pơpŭ kơ Ơi Adai ôh, kŏn pơpŭ kơ mơnuih lơi. </verse>
        <verse number="3">Amăng plei anŭn hmâo sa čô đah kơmơi blao rai pơ ñu nanao laih anŭn laĭ: ‘Phat brơi bĕ hăng tơlơi tơpă kơđi kâo hăng pô ayăt kâo.’ </verse>
        <verse number="4">Pô khua anŭn hơngah sui laih, samơ̆ tơdơi kơ anŭn ñu pơmĭn glaĭ amăng pran jua ñu: ‘Wơ̆t dah kâo ƀu hwĭ pơpŭ kơ Ơi Adai ôh, kŏn pơpŭ kơ mơnuih lơi, </verse>
        <verse number="5">samơ̆ yua kơ đah kơmơi blao anai ngă pơrŭng kâo, hnŭn yơh kâo či phat brơi kơđi ñu hăng tơlơi tơpă, kiăng kơ ñu ƀu rai ngă bơngơ̆t bơngañ kâo dơ̆ng ôh.’ ”</verse>
        <verse number="6">Giơ̆ng anŭn Khua Yang laĭ: “Hmư̆ bĕ hơgĕt tơlơi khua phat kơđi ƀu tơpă laĭ. </verse>
        <verse number="7">Hyư̆m, Ơi Adai ƀu phat brơi kơđi hăng tơlơi tơpă kơ ƀing mơnuih Ñu hmâo ruah mă laih, jing ƀing mơnuih hrơi mlam ur kơwưh kơ Ñu ôh hă? Ñu či pơhrưĭ amăng tơlơi djru kơ gơñu mơ̆? </verse>
        <verse number="8">Kâo laĭ kơ ƀing gih, Ñu či tañ mơtam phat brơi kơđi kơ ƀing gơñu hăng tơlơi tơpă. Samơ̆ tơ Ană Mơnuih rai, Ñu či ƀuh mơ̆ tơlơi đaŏ ƀơi lŏn tơnah?”</verse>
        <verse number="9">Yêsu pơhiăp tơlơi bơhmutu anai dơ̆ng kơ đơđa ƀing mơnuih yap gơñu pô jing mơnuih tơpă laih anŭn mưč mač kơ ƀing mơnuih pơkŏn. </verse>
        <verse number="10">“Hmâo dua čô mơnuih đĭ nao pơ sang kơkuh pơpŭ kiăng iâu laĭ: sa čô jing Pharisi laih anŭn sa čô pơkŏn jing mơnuih ring jia. </verse>
        <verse number="11">Pô Pharisi tơgŭ dơ̆ng hơjăn laih anŭn iâu laĭ kơ ñu pô tui anai: ‘Ơ Ơi Adai, kâo bơni kơ Ih yua kơ kâo ƀu djơ̆ kar hăng ƀing mơnuih pơkŏn ôh. Gơñu jing ƀing mơnuih hưp ham, ƀing ƀu tơpă klă, ƀing klĕ pyu, kŏn hrup hăng mơnuih ring jia anai lơi. </verse>
        <verse number="12">Kâo ư̆ ƀơ̆ng huă sa hrơi kơ̆m dua wơ̆t. Kâo pơyơr sa črăn amăng pluh mơ̆ng abih gơnam kâo hmâo.’ </verse>
        <verse number="13">Samơ̆ mơnuih ring jia dŏ pơ ataih ƀu khĭn angak mơta ñu pơ adai ôh, samơ̆ ñu tŭk tơda ñu hăng laĭ: ‘Ơ Ơi Adai, pap mơñai kơ kâo đa, yua kơ kâo jing sa čô mơnuih soh!’ </verse>
        <verse number="14">Kâo laĭ kơ ƀing gih, pô ring jia anai glaĭ pơ sang hmâo laih tơlơi yap tơpă hloh kơ pô Pharisi anŭn. Yua kơ hlơi pô pŭ đĭ ñu pô, Ơi Adai či pơtrŭn hĭ ñu; samơ̆ hlơi pô pơtrŭn ñu pô Ơi Adai či pŭ đĭ ñu.”</verse>
        <verse number="15">Arăng ăt ba nao ƀing čơđai anĕt nao pơ Yêsu, kiăng kơ Ñu dưi ah tơngan ƀơi ƀing gơñu; tơ ƀing ding kơna ƀuh tơlơi anŭn, gơñu khă ƀing ba nao ƀing čơđai. </verse>
        <verse number="16">Samơ̆ Yêsu iâu gơñu hăng laĭ: “Brơi ƀing čơđai rai pơ Kâo bĕ, anăm khă gơñu ôh, yua kơ dêh čar pơtao Ơi Adai lơ̆m kơ ƀing jing kar hăng ƀing čơđai anŭn. </verse>
        <verse number="17">Sĭt biă mă Kâo laĭ kơ ƀing gih, hlơi pô ƀu tŭ mă dêh čar pơtao Ơi Adai kar hăng sa čô čơđai ñu ƀu dưi mŭt pơ anŭn ôh.”</verse>
        <verse number="18">Sa čô khua wai lăng tơña kơ Yêsu: “Ơ nai, pô hiam klă, hơgĕt kâo khŏm ngă kiăng kơ dưi tŭ mă tơlơi hơdip hlŏng lar?” </verse>
        <verse number="19">Yêsu laĭ kơ ñu: “Yua hơgĕt ih iâu Kâo jing hiam klă? Ƀu hmâo hlơi jing pô hiam klă ôh, kơnơ̆ng hơjăn Ơi Adai đôč. </verse>
        <verse number="20">Ih thâo laih tơlơi juăt: ‘Anăm klĕ pyu; anăm pơdjai mơnuih; anăm klĕ dŏp; anăm ngă gơ̆ng jơlan ƀlor; pơpŭ bĕ kơ amĭ ama ih.’”</verse>
        <verse number="21">Pô anŭn laĭ glaĭ: “Kâo gưt laih abih tơlơi anŭn dơ̆ng mơ̆ng kâo dŏ čơđai.”</verse>
        <verse number="22">Tơ Yêsu hmư̆ tơlơi anŭn, Ñu laĭ kơ gơ̆: “Ih ăt dŏ kơƀah sa tơlơi. Sĭ hĭ bĕ abih bang gơnam ih hmâo laih anŭn pơpha brơi ƀing ƀun rin, laih anŭn ih či hmâo dram gơnam yom amăng adai, giơ̆ng anŭn đuaĭ tui kâo bĕ.” </verse>
        <verse number="23">Samơ̆ tơ ñu hmư̆ tơlơi anŭn ñu rơngot biă mă, yua kơ ñu pơdrŏng biă mă. </verse>
        <verse number="24">Yêsu lăng ñu laih anŭn laĭ: “Tơnap tap đơi kơ mơnuih pơdrŏng sah mŭt amăng dêh čar pơtao Ơi Adai! </verse>
        <verse number="25">Yua kơ sa drơi aseh samô čur mŭt ƀơi amăng jrum amuñ hloh hăng sa čô pơdrŏng mŭt amăng dêh čar pơtao Ơi Adai!”</verse>
        <verse number="26">Ƀing hmư̆ tơlơi anŭn laĭ: “Tui anŭn hlơi dưi klaih lĕ?”</verse>
        <verse number="27">Yêsu laĭ glaĭ: “Hơgĕt tơlơi ană mơnuih ƀu dưi ngă ôh, Ơi Adai yơh dưi ngă.”</verse>
        <verse number="28">Pêtrôs laĭ: “Lăng anai, gơmơi lui hĭ laih sang gơmơi laih anŭn đuaĭ tui Ih.” </verse>
        <verse number="29">Yêsu laĭ glaĭ: “Sĭt biă mă Kâo laĭ kơ ƀing gih, hlơi pô lui laih pưk sang, ană bơnai, adơi ayŏng, amĭ ama, yua kơ dêh čar pơtao Ơi Adai, </verse>
        <verse number="30">ñu či tŭ mă lu hloh amăng rơnŭk anai, laih anŭn amăng rơnŭk tơdơi či tŭ mă tơlơi hơdip hlŏng lar.”</verse>
        <verse number="31">Giơ̆ng anŭn, Yêsu ba pluh dua čô khua ding kơna nao hơjăn hăng laĭ kơ gơñu: “Anai nê, ƀing ta đĭ nao pơ Yêrusalem. Abih tơlơi ƀing pô laĭ lui hlâo hmâo čih laih kơ Ană Mơnuih či krĕp djơ̆. </verse>
        <verse number="32">Yua kơ arăng či jao hĭ Ñu kơ ƀing djuai tuai, arăng či djik djak kơ Ñu, ngă pơmlâo Ñu, laih anŭn kơčuh ia bah ƀơi Ñu. </verse>
        <verse number="33">Arăng či taih Ñu hăng hrĕ hnuăt laih anŭn pơdjai Ñu, samơ̆ ƀơi hrơi tal klâo Ñu či hơdip glaĭ dơ̆ng.”</verse>
        <verse number="34">Samơ̆ ƀing ding kơna ƀu thâo hluh ôh tơlơi anŭn, yua kơ khul boh pơhiăp anŭn jing hơgơ̆m kơ gơñu, laih anŭn gơñu ƀu thâo hluh ôh hơgĕt tơlơi Yêsu kiăng laĭ.</verse>
        <verse number="35">Tơ Yêsu giăm truh pơ Yêrikô, hmâo sa čô mơnuih bum mơta dŏ ber rơkâo dan ƀơi akiăng jơlan. </verse>
        <verse number="36">Gơ̆ hmư̆ phung lu găn ƀơi anŭn, gơ̆ tơña hơgĕt tơlơi anŭn. </verse>
        <verse number="37">Arăng laĭ glaĭ: “Yêsu plei Nasaret hlăk găn nao.” </verse>
        <verse number="38">Pô bum anŭn ur kraih mơtam: “Ơ Yêsu, Ană Pơtao Đawit, rơkâo Ih pap mơñai kơ kâo đa!” </verse>
        <verse number="39">Ƀing mơnuih nao hlâo khă brơi ñu dŏ rơiăt. Samơ̆ gơ̆ ur kơtang hloh dơ̆ng: “Ơ Ană Pơtao Đawit, rơkâo Ih pap mơñai kơ kâo đa!” </verse>
        <verse number="40">Yêsu dŏ hĭ, brơi arăng ba gơ̆ nao pơ Ñu; laih anŭn tơ ñu nao giăm, Yêsu tơña kơ gơ̆, </verse>
        <verse number="41">“Hơgĕt ih kiăng Kâo ngă brơi kơ ih?” Gơ̆ laĭ: “Ơ khua Yang, brơi kâo thâo ƀuh glaĭ dơ̆ng.”</verse>
        <verse number="42">Yêsu laĭ kơ ñu: “Ƀuh rơđah bĕ! Tơlơi đaŏ ih hmâo pơsuaih ih laih.”</verse>
        <verse number="43">Tañ mơtam gơ̆ ƀuh glaĭ rơđah dơ̆ng laih anŭn đuaĭ tui Yêsu, pơpŭ bơni kơ Ơi Adai. Abih bang ƀing ană plei ƀuh tơlơi anŭn, gơñu bơni hơơč kơ Ơi Adai.</verse>
      </chapter>
      <chapter number="19">
        <verse number="1">Yêsu mŭt amăng Plei Yêrikô laih anŭn găn plei anŭn. </verse>
        <verse number="2">Pơ anŭn hmâo sa čô mơnuih pơdrŏng anăn ñu Sačê, ñu jing sa čô khua ƀing ring jia. </verse>
        <verse number="3">Ñu hơduah kiăng lăng hlơi Yêsu jing, samơ̆ ƀu dưi ƀuh ôh yua kơ ƀing mơnuih lu, laih anŭn ñu jing mơnuih ber. </verse>
        <verse number="4">Tui anŭn ñu nao hlâo laih anŭn đĭ ƀơi phŭn kơyâo Sikamôr kiăng lăng Yêsu, yua kơ Yêsu či găn nao pơ anŭn. </verse>
        <verse number="5">Tơ Yêsu truh pơ anih anŭn, Yêsu angak lăng đĭ hăng laĭ: “Ơ Sačê trŭn tañ bĕ, yua kơ hrơi anai Kâo khŏm dŏ glaĭ amăng sang ih.”</verse>
        <verse number="6">Tui anŭn Sačê trŭn ječ meč mơtam hăng hơ̆k kơdơ̆k jum Yêsu. </verse>
        <verse number="7">Ƀing mơnuih lu ƀuh tui anŭn, leng kơ pơhiăp brŏk hăng laĭ: “Mơnuih anai mŭt dŏ amăng sang mơnuih soh.”</verse>
        <verse number="8">Samơ̆ Sačê tơgŭ dơ̆ng ƀơi anăp Khua Yang hăng laĭ: “Ơ Khua Yang, anai nê kâo či mă ha mơkrah dram gơnam kâo laih anŭn pơpha brơi hĭ kơ ƀing mơnuih ƀun rin laih anŭn tơdah kâo hmâo plư ƀơ̆ng gơnam arăng, kâo či kla glaĭ pă wơ̆t lu hloh.”</verse>
        <verse number="9">Yêsu laĭ kơ ñu: “Hrơi anai tơlơi pơklaih hmâo mŭt laih amăng sang anai, yua kơ pô anai ăt jing sa čô ană tơčo Abraham mơ̆n. </verse>
        <verse number="10">Yua kơ Ană Mơnuih rai laih kiăng hơduah laih anŭn pơklaih ƀing răm rơngiă.”</verse>
        <verse number="11">Tơdang gơñu dŏ hmư̆ tơlơi anŭn, Yêsu pơhiăp sa tơlơi bơhmutu dơ̆ng, yua kơ Ñu giăm truh pơ plei Yêrusalem, laih anŭn yua kơ arăng pơmĭn dêh čar pơtao Ơi Adai či pơrơđah mơtam yơh. </verse>
        <verse number="12">Tui anŭn Yêsu laĭ: “Sa čô mơnuih arăng pơpŭ nao pơ čar ataih kiăng kơ mă tŭ tơlơi dưi jing pơtao giơ̆ng anŭn ñu či wơ̆t glaĭ. </verse>
        <verse number="13">Ñu iâu pluh čô amăng ƀing ding kơna Ñu. Ñu brơi kơ ƀing gơ̆ pluh sar prăk hăng laĭ: ‘Brơi ƀing ih nao sĭ mia hăng sar prăk anai tơl kâo wơ̆t glaĭ dơ̆ng.’ </verse>
        <verse number="14">Samơ̆ ƀing ană plei ñu bơrơmŭt kơ gơ̆ laih anŭn pơkiaŏ nao pô pơala kiaŏ tui ñu hăng laĭ: ‘Gơmơi ƀu kiăng ôh mơnuih anai wai lăng gơmơi’.</verse>
        <verse number="15">Giơ̆ng kơ ñu mă tŭ tơlơi dưi jing pơtao ñu wơ̆t glaĭ dơ̆ng, ñu iâu ƀing ding kơna rai pơ ñu, jing ƀing ñu hmâo brơi laih sar prăk, kiăng kơ thâo hyư̆m ƀing gơ̆ ƀơ̆ng kơmlai laih hăng tơlơi sĭ mia anŭn. </verse>
        <verse number="16">Ding kơna tal sa truh ƀơi anăp ñu hăng laĭ: ‘Ơ Khua, sar prăk ih ƀơ̆ng kơmlai dơ̆ng jing pluh sar.’ </verse>
        <verse number="17">Khua laĭ kơ ñu: ‘Hiam yơh, ơ ding kơna tơpă hiam; yua kơ ih hmâo tŏng ten laih amăng bruă anĕt, ih či hmâo tơlơi dưi wai lăng pluh boh plei.’ </verse>
        <verse number="18">Ding kơna tal dua rai hăng laĭ: ‘Ơ Khua, sar prăk ih ƀơ̆ng kơmlai rơma sar dơ̆ng.’ </verse>
        <verse number="19">Ñu laĭ kơ gơ̆: ‘Ih či wai lăng rơma boh plei.’ </verse>
        <verse number="20">Ding kơna pơkŏn rai laih anŭn laĭ: ‘Ơ Khua, anai sar prăk ih, kâo hmâo pơdŏp laih ñu amăng khăn, </verse>
        <verse number="21">Yua kơ kâo hwĭ kơ ih, yua kơ ih jing mơnuih khăng khĭp. Ih mă mơnơ̆ng ƀu djơ̆ jing gơnam ih ôh, laih anŭn hơpuă mơnơ̆ng ih ƀu hmâo sai ôh.’ </verse>
        <verse number="22">Khua anŭn laĭ kơ ñu: ‘Ơ ding kơna sat ƀai! Kâo či phat kơđi ih tui hăng tơlơi ih pô pơhiăp! Ih thâo laih kâo jing sa čô khăng khĭp, mă mơnơ̆ng ƀu jing gơnam kâo ôh, laih anŭn hơpuă mơnơ̆ng kâo ƀu hmâo sai ôh. </verse>
        <verse number="23">Tui anŭn yua hơgĕt ih ƀu pioh ôh prăk kâo amăng sang wai prăk, kiăng kơ tơ kâo wơ̆t glaĭ, kâo či mă glaĭ prăk anŭn wơ̆t hăng kơmlai ñu mơ̆n?’ </verse>
        <verse number="24">Laih anŭn ñu laĭ kơ ƀing dŏ giăm: ‘Mă hĭ bĕ prăk mơ̆ng ñu, hăng brơi hĭ pô hmâo laih pluh sar prăk.’ </verse>
        <verse number="25">Gơñu laĭ kơ gơ̆: ‘Ơ khua, ñu hmâo laih pluh sar prăk!’ </verse>
        <verse number="26">Kâo laĭ kơ ƀing gih, hlơi pô hmâo, Ơi Adai či brơi thim dơ̆ng, samơ̆ hlơi pô ƀu hmâo, Ơi Adai či mă hĭ wơ̆t hăng mơnơ̆ng ñu hmâo laih. </verse>
        <verse number="27">Samơ̆ bơ kơ ƀing ayăt kâo, ƀing ƀu kiăng ôh kâo wai lăng gơñu, ba rai bĕ gơñu pơ anai laih anŭn pơdjai hĭ gơñu ƀơi anăp kâo.”</verse>
        <verse number="28">Giơ̆ng kơ Yêsu pơhiăp tơlơi anŭn, Ñu rơbat nao hlâo, đĭ nao pơ plei Yêrusalem. </verse>
        <verse number="29">Tơ Ñu giăm truh pơ plei Bêtphajê hăng plei Bêthani, ƀơi čư̆ arăng pơanăn jing čư̆ Ôliwơ, Ñu pơkiaŏ nao dua čô ƀing ding kơna Ñu </verse>
        <verse number="30">hăng laĭ: “Nao bĕ pơ plei ƀơi anăp ƀing gih. Tơ ƀing gih mŭt amăng plei, ƀing gih či ƀuh sa drơi ană aseh kle arăng akă pơ anŭn, arăng aka đĭ djơ̆ ôh. Kleh ñu hăng dui rai pơ anai. </verse>
        <verse number="31">Tơdah arăng tơña kơ ƀing gih: ‘Yua hơgĕt ƀing gih kleh ñu lĕ?’ brơi ƀing gih laĭ tui anai: ‘Khua Yang kiăng ñu.’”</verse>
        <verse number="32">Tui anŭn ƀing gơñu nao hăng ƀuh abih bang tơlơi djơ̆ tui hăng tơlơi Yêsu hmâo laĭ laih. </verse>
        <verse number="33">Tơdang gơñu kleh ană aseh kle anŭn, pô aseh anŭn tơña kơ gơñu: “Yua hơgĕt ƀing gih kleh ană aseh kle anai lĕ?”</verse>
        <verse number="34">Gơñu laĭ: “Khua Yang kiăng ñu.” </verse>
        <verse number="35">Laih anŭn gơñu dui ba aseh pơ Yêsu; gơñu tap khăn ao gơñu ƀơi rŏng ană aseh kle laih anŭn pŭ Yêsu đĭ. </verse>
        <verse number="36">Tơ Yêsu đĭ aseh kle rơbat nao, gơñu lang khăn ao gơñu ƀơi jơlan.</verse>
        <verse number="37">Hlăk Yêsu giăm truh pơ plei Yêrusalem ƀơi anih trŭn đŭng čư̆ Ôliwơ, abih bang ƀing ding kơna čơdơ̆ng hơ̆k mơak laih anŭn pơpŭ bơni kơ Ơi Adai hăng asăp kraih yua kơ abih bang khul bruă mơsêh mơyang gơñu hmâo ƀuh laih.</verse>
        <verse number="38">Gơñu laĭ: “Ơi Adai hơơč mơyun kơ Pơtao rai amăng anăn Khua Yang!
Rơnŭk rơnua amăng adai, laih anŭn tơlơi guh kơang amăng anih Glông Hloh!”</verse>
        <verse number="39">Amăng tơ̆ng krah ƀing mơnuih lu hmâo đơđa ƀing Pharisi laĭ kơ Yêsu: “Ơ Nai, khă bĕ ƀing ding kơna Ih.” </verse>
        <verse number="40">Yêsu laĭ glaĭ: “Kâo laĭ kơ ƀing gih, tơdah gơñu dŏ rơiăt, boh pơtâo yơh či ur driao.”</verse>
        <verse number="41">Tơ Yêsu nao giăm, Ñu ƀuh plei Yêrusalem, Ñu hia yua kơ plei anŭn hăng laĭ, </verse>
        <verse number="42">“Kâo kiăng biă mă yơh tơdah hrơi anai ih dưi thâo tơlơi dưi brơi tơlơi rơnŭk rơnua kơ ih! Samơ̆ ră anai tơlơi anŭn pơdŏp hĭ laih kơ mơta ih. </verse>
        <verse number="43">Yua kơ hrơi či truh, ƀing ayăt ih či bôr lŏn jum dar ih hăng wang dar ih, laih anŭn krư̆ hret ih jum dar, </verse>
        <verse number="44">gơñu či pơrai hĭ ih wơ̆t ƀing ană bă ih ƀơi tơ̆ng krah ih. Gơñu ƀu lui brơi ôh amăng ih sa boh pơtâo anai dŏ đom ƀơi hăng ngŏ kơ boh pơtâo pơkŏn, yua kơ ih ƀu thâo ôh hrơi Ơi Adai hmâo čuă ngui ih laih.”</verse>
        <verse number="45">Yêsu mŭt amăng sang kơkuh pơpŭ laih anŭn čơdơ̆ng pơpuh ƀing sĭ mia ƀơi anŭn, </verse>
        <verse number="46">Ñu laĭ kơ ƀing anŭn: “Hmâo boh pơhiăp čih tui anai: ‘Sang Kâo či jing sang iâu laĭ’; samơ̆ ƀing gih pơjing ñu jing hĭ par kơ ƀing klĕ dŏp.”</verse>
        <verse number="47">Rĭm hrơi Yêsu pơtô amăng sang kơkuh pơpŭ. Ƀing khua ngă yang prŏng, ƀing nai pơtô tơlơi juăt, laih anŭn ƀing akŏ wai lăng ană plei pla hơduah jơlan kiăng pơdjai Ñu, </verse>
        <verse number="48">samơ̆ gơñu ƀu dưi ngă hơgĕt gĕt ôh, yua kơ abih bang ană plei khăp hmư̆ đơi kơ tơlơi Yêsu pơhiăp.</verse>
      </chapter>
      <chapter number="20">
        <verse number="1">Hmâo sa hrơi, tơdang Yêsu pơhrăm ƀing ană plei amăng sang kơkuh pơpŭ laih anŭn pơtô Tơlơi Phrâo Hiam, ƀing khua ngă yang prŏng hăng ƀing nai pơtô tơlơi juăt hrŏm hơbĭt hăng ƀing kŏng tha rai </verse>
        <verse number="2">laih anŭn tơña kơ Ñu: “Laĭ brơi gơmơi thâo mơ̆ng tơlơi dưi pă Ih ngă tơlơi anai, ƀôdah hlơi pô brơi tơlơi dưi anai kơ Ih?”</verse>
        <verse number="3">Yêsu laĭ glaĭ kơ ƀing anŭn dơ̆ng: “Kâo ăt kiăng tơña kơ ƀing gih sa tơlơi mơ̆n. Laĭ brơi Kâo bĕ: </verse>
        <verse number="4">Tơlơi ƀatem Yôhan tơbiă rai mơ̆ng adai ƀôdah mơ̆ng mơnuih?”</verse>
        <verse number="5">Ƀing anŭn črŏng sai tơdruă gơñu hăng laĭ: “Tơdah ƀing ta laĭ: ‘Mơ̆ng Ơi Adai,’ Ñu či laĭ: ‘Yua hơgĕt ƀing gih ƀu đaŏ ôh kơ ñu?’ </verse>
        <verse number="6">Samơ̆ tơdah ƀing ta laĭ: ‘Mơ̆ng mơnuih,’ abih bang ană plei či glŏm boh pơtâo kơ ƀing ta, yua kơ gơñu đaŏ kơ Yôhan jing sa čô pô laĭ lui hlâo.” </verse>
        <verse number="7">Tui anŭn gơñu laĭ glaĭ gơñu ƀu thâo ôh mơ̆ng pă tơlơi ƀatem anŭn tơbiă rai.</verse>
        <verse number="8">Yêsu laĭ glaĭ kơ gơñu: “Kâo kŏn či laĭ brơi kơ ƀing gih lơi mơ̆ng tơlơi dưi pă Kâo ngă tơlơi anai.”</verse>
        <verse number="9">Yêsu čơdơ̆ng pơhiăp tơlơi bơhmutu anai kơ ƀing ană plei pla: “Sa čô mơnuih ngă sa boh đang boh kơƀâu laih anŭn brơi kơ arăng čan, laih anŭn ñu nao pơ tring pơkŏn sui hrơi. </verse>
        <verse number="10">Tơ truh bơyan pĕ boh, pô đang pơkiaŏ nao sa čô ding kơna ñu pơ ƀing čan anŭn kiăng kơ ƀing čan brơi kơ ñu sa črăn boh kơmlai mơ̆ng đang boh kơƀâu anŭn. Samơ̆ ƀing čan taih gơ̆, laih anŭn pơkiaŏ hĭ gơ̆ glaĭ tơngan soh. </verse>
        <verse number="11">Tơdơi kơ anŭn pô đang pơkiaŏ nao dơ̆ng sa čô ding kơna pơkŏn. Samơ̆ ƀing mơnuih apah ăt taih gơ̆, laih anŭn ngă sat kơ gơ̆, hăng brơi gơ̆ glaĭ hăng tơngan soh. </verse>
        <verse number="12">Pô đang pơkiaŏ nao ding kơna tal klâo dơ̆ng, samơ̆ gơñu ăt taih pơrơka gơ̆ hăng puh pơđuaĭ hĭ gơ̆. </verse>
        <verse number="13">Hlăk anŭn pô đang boh kơƀâu laĭ: ‘Hơgĕt kâo či ngă? Kâo či pơkiaŏ nao ană đah rơkơi pô kâo khăp hơeng; Năng ai gơñu či pơpŭ kơ gơ̆.’ </verse>
        <verse number="14">Samơ̆ tơ ƀing čan ƀuh gơ̆, gơñu bơlaĭ tơdruă gơñu: ‘Anai jing pô mă tŭ kong ngăn; brơi ƀing ta pơdjai hĭ ñu, kiăng kơ kong ngăn anŭn či lơ̆m kơ ƀing ta.’ </verse>
        <verse number="15">Gơñu glŏm hĭ gơ̆ pơ gah rơngiao đang boh kơƀâu hăng pơdjai hĭ gơ̆. Tui anŭn hơgĕt pô đang boh kơƀâu či ngă kơ ƀing gơñu? </verse>
        <verse number="16">Pô anŭn či rai pơdjai hĭ ƀing čan anŭn, laih anŭn jao đang boh kơƀâu kơ ƀing pơkŏn.” Tơdah ƀing ană plei hmư̆ tơlơi anŭn, gơñu laĭ: “Ư ưh, brơi Ơi Adai khă tơlơi anŭn!”</verse>
        <verse number="17">Samơ̆ Yêsu lăng kơ gơñu laih anŭn laĭ: “Tui anŭn, hơgĕt tơlơi Ơi Adai Pơhiăp čih anai kiăng laĭ:
‘Boh pơtâo ƀing ngă sang hơngah lui laih,
Hmâo jing hĭ laih boh pơtâo phŭn akiăng sang’</verse>
        <verse number="18">Hlơi pô lĕ rơbuh ƀơi boh pơtâo anŭn, pô anŭn či pơčah brăk brai hĭ; laih anŭn tơdah boh pơtâo anŭn lĕ djơ̆ ƀơi hlơi, boh pơtâo anŭn či glit pơphač hĭ pô anŭn yơh.”</verse>
        <verse number="19">Ƀing khua ngă yang prŏng hăng ƀing nai pơtô tơlơi juăt hơduah jơlan kiăng mă Yêsu ƀơi mông anŭn mơtam, yua kơ gơñu thâo Yêsu pơhiăp tơlơi bơhmutu anŭn djơ̆ kơ gơñu; samơ̆ gơñu hwĭ kơ ƀing ană plei pla. </verse>
        <verse number="20">Tui anŭn gơñu krăp lăng sŭ Yêsu, laih anŭn pơkiaŏ nao ƀing kơnuă pơƀlor mă jing kar hăng ƀing mơnuih tơpă hiam, kiăng hmâo tơlơi dưi pơčŭt kơ tơlơi Yêsu pơhiăp, kiăng kơ gơñu dưi jao gơ̆ kơ kơnuk kơna laih anŭn kơ khua prŏng Rôm. </verse>
        <verse number="21">Ƀing anŭn tơña kơ Yêsu: “Ơ nai, gơmơi thâo ih pơhiăp laih anŭn pơtô hăng tơlơi tơpă. Ih ƀu dŏ gah sa bơnah ôh, samơ̆ pơtô jơlan Ơi Adai hăng tơlơi sĭt tơpă. </verse>
        <verse number="22">Phiăn mơ̆ ƀing ta duh jia kơ Sêsar?”</verse>
        <verse number="23">Samơ̆ Yêsu thâo tơlơi mơneč gơñu laih anŭn laĭ kơ gơñu, </verse>
        <verse number="24">“Brơi Kâo lăng sa kak đơniê. Kak đơniê anai hmâo rup hăng anăn hlơi?” Gơñu laĭ glaĭ: “Sêsar.”</verse>
        <verse number="25">Yêsu laĭ kơ gơñu: “Tui anŭn ba glaĭ bĕ kơ Sêsar gơnam kơ Sêsar, laih anŭn ba glaĭ bĕ gơnam Ơi Adai kơ Ơi Adai.”</verse>
        <verse number="26">Ƀơi anăp ană plei pla, gơñu ƀu hmâo tơlơi dưi pơčŭt kơ Yêsu kơ sa mơta tơlơi hơgĕt ôh. Gơñu hling hlang kơ tơlơi Yêsu laĭ glaĭ, laih anŭn gơñu dŏ rơiăt.</verse>
        <verse number="27">Hmâo đơđa ƀing Sadusi rai pơ Yêsu, jing ƀing laĭ ƀu hmâo tơlơi hơdip glaĭ dơ̆ng ôh. </verse>
        <verse number="28">Gơñu tơña Yêsu tui anai: “Ơ Nai, Môis čih laih tơlơi juăt kơ ƀing gơmơi tơdah sa čô ayŏng djai, hmâo bơnai samơ̆ ƀu hmâo ană ôh, brơi adơi gơ̆ mă dŏ bơnai ayŏng ñu, kiăng hmâo ană djă pioh djuai ayŏng ñu. </verse>
        <verse number="29">Anai nê, hmâo laih tơjuh čô adơi ayŏng. Ayŏng tha dŏ bơnai laih anŭn djai, ƀu hmâo ană ôh. </verse>
        <verse number="30">Adơi tal dua dŏ đah kơmơi anŭn mơ̆n, </verse>
        <verse number="31">tal klâo dŏ đah kơmơi anŭn mơ̆n, tơl abih bang tơjuh čô adơi ayŏng dŏ đah kơmơi anŭn, djai ƀu hmâo ană ôh. </verse>
        <verse number="32">Đŭt tơdơi, đah kơmơi anŭn ăt djai mơ̆n. </verse>
        <verse number="33">Tui anŭn, ƀơi hrơi hơdip glaĭ, đah kơmơi anŭn či jing bơnai kơ hlơi lĕ? yua kơ abih tơjuh čô anŭn leng kơ hmâo dŏ laih ñu.”</verse>
        <verse number="34">Yêsu laĭ kơ gơñu: “Ƀing ană rơnŭk anai dŏ rơkơi dŏ bơnai, </verse>
        <verse number="35">samơ̆ ƀing arăng yap năng lăp mŭt amăng rơnŭk tơdơi laih anŭn kơ tơlơi hơdip glaĭ mơ̆ng ƀing djai ƀu či dŏ rơkơi dŏ bơnai dơ̆ng ôh, </verse>
        <verse number="36">gơñu ƀu dưi djai dơ̆ng ôh, yua kơ gơñu jing kar hăng ƀing ling jang hiam Ơi Adai laih anŭn jing ƀing ană Ơi Adai, jing ană kơ tơlơi hơdip glaĭ. </verse>
        <verse number="37">Bơ kơ tơlơi ƀing djai hơdip glaĭ, wơ̆t kơ Môis bơrơđah laih amăng tơlơi čih ră ruai kơ apui ƀơ̆ng pum drơi dŏ jă, hlăk ñu iâu Khua Yang jing Ơi Adai kơ Abraham, Ơi Adai kơ Isak, laih anŭn Ơi Adai kơ Yakôp. </verse>
        <verse number="38">Tui anŭn, Khua Yang ƀu djơ̆ jing Ơi Adai kơ ƀing djai ôh, samơ̆ kơ ƀing hơdip, yua kơ gah kơ Ơi Adai abih bang gơñu leng dŏ hơdip.”</verse>
        <verse number="39">Hmâo đơđa ƀing nai pơtô tơlơi juăt laĭ glaĭ dơ̆ng: “Ơ Nai, Ih pơhiăp djơ̆ yơh.” </verse>
        <verse number="40">Tui anŭn gơñu ƀu khĭn tơña kơ Yêsu sa mơta tơlơi hơgĕt dơ̆ng ôh.</verse>
        <verse number="41">Yêsu tơña kơ gơñu: “Hyư̆m arăng dưi laĭ Yang Krist jing ană pơtao Đawit lĕ? </verse>
        <verse number="42">Yua kơ Đawit pô laĭ amăng hơdrôm hră Tơlơi Adoh Hơđăp:
‘Khua Yang laĭ hăng Khua Yang kâo: Dŏ ber bĕ gah hơnuă Kâo,</verse>
        <verse number="43">Tơl Kâo ngă kơ ƀing ayăt ih jing hnăl tơkai ih juă.’</verse>
        <verse number="44">Đawit iâu Krist jing ‘Khua Yang’; Tui anŭn hyư̆m Krist dưi jing ană đah rơkơi Đawit lĕ?”</verse>
        <verse number="45">Tơdang abih bang ƀing ană plei pla dŏ hmư̆, Ñu laĭ kơ ƀing ding kơna Ñu, </verse>
        <verse number="46">“Răng bĕ kơ ƀing nai pơtô tơlơi juăt. Gơñu khăp čŭt ao phyung rơbat hyu, laih anŭn khăp kơ tơlơi arăng kơkuh kơ gơñu amăng sang sĭ mia, hăng ruah anih hiam hloh amăng sang bơjơnum laih anŭn anih hmâo tơlơi pơpŭ hloh amăng tơlơi ƀơ̆ng huă. </verse>
        <verse number="47">Gơñu plah sua mă sang ƀing đah kơmơi djai rơkơi laih anŭn ngă mă iâu laĭ sui. Gơñu či tŭ tơlơi pơkơhmal kơtang hloh.”</verse>
      </chapter>
      <chapter number="21">
        <verse number="1">Yêsu angak mơta lăng laih anŭn ƀuh ƀing pơdrŏng plĕ prăk gơñu pơyơr amăng hip prăk sang kơkuh pơpŭ. </verse>
        <verse number="2">Yêsu ăt ƀuh mơ̆n sa čô đah kơmơi blao ƀun rin pơyơr dua su. </verse>
        <verse number="3">Ñu laĭ: “Sĭt biă mă Kâo laĭ kơ ƀing gih, đah kơmơi blao ƀun rin anai pơyơr lu hloh kơ abih bang ƀing pơkŏn. </verse>
        <verse number="4">Yua kơ abih bang ƀing anŭn mă prăk rơbeh gơñu pơyơr kơ Ơi Adai, bơ kơ đah kơmơi anai ƀun rin biă mă samơ̆ ñu mă abih dram gơnam ñu hmâo kiăng dŏ hơdip pơyơr hĭ kơ Ơi Adai.”</verse>
        <verse number="5">Tơdang hmâo đơđa mơnuih laĭ djơ̆ kơ sang kơkuh pơpŭ, tơlơi arăng pơhrôp pơhiam ñu hăng boh pơtâo yom, laih anŭn gơnam arăng pơyơr, Yêsu laĭ, </verse>
        <verse number="6">“Kơ gơnam ƀing gih ƀuh anai, hrơi či truh, hlăk anŭn ƀu či hmâo sa boh pơtâo dŏ ƀơi hăng ngŏ boh pơtâo pơkŏn ôh, samơ̆ abih bang či glưh hĭ.”</verse>
        <verse number="7">Gơñu tơña kơ Yêsu: “Ơ Nai, hơbin tơlơi anŭn či truh, laih anŭn hơgĕt gru kơnăl kơ tơlơi anŭn giăm truh?”</verse>
        <verse number="8">Yêsu laĭ glaĭ: “Răng bĕ, anăm brơi arăng plư kơ ƀing gih ôh, yua kơ lu mơnuih či rai ƀlor amăng anăn Kâo laih anŭn laĭ: ‘Kâo yơh Krist’ laih anŭn ‘Hrơi anŭn giăm truh yơh!’ Anăm đuaĭ tui gơñu ôh. </verse>
        <verse number="9">Laih anŭn tơ ƀing gih hmư̆ hing kơ tơlơi pơblah hăng tơlơi krŭ pơkơdơ̆ng, anăm hwĭ ôh; yua kơ tơlơi anŭn khŏm truh hlâo, samơ̆ aka ƀu truh hrơi hnal tuč ôh.”</verse>
        <verse number="10">Yêsu laĭ kơ ƀing anŭn dơ̆ng: “Djuai mơnuih anai či pơkơdơ̆ng hăng djuai mơnuih pơkŏn, laih anŭn dêh čar pơtao anai či pơblah hăng dêh čar pơtao pơkŏn. </verse>
        <verse number="11">Či hmâo tơlơi pơpư̆ lŏn tơnah kơtang, laih anŭn amăng lu anih či hmâo tơlơi ư̆ rơpa, tơlơi ruă djai, laih anŭn či hmâo tơlơi hwĭ hyưt biă mă hăng tơlơi gru kơnăl mơyang prŏng mơ̆ng adai. </verse>
        <verse number="12">Samơ̆ hlâo kơ abih bang tơlơi anŭn truh, arăng či mă ƀing gih, ngă sat kơ ƀing gih, jao ƀing gih kơ khua sang bơjơnum, krư̆ ƀing gih, laih anŭn arăng či dui ba ƀing gih ƀơi anăp ƀing pơtao laih anŭn ƀing khua wai lăng lŏn čar yua kơ anăn Kâo. </verse>
        <verse number="13">Anŭn či jing mông gal brơi kơ ƀing gih pơhaih tơlơi ƀing gih đaŏ. </verse>
        <verse number="14">Brơi ƀing gih kơđŏm pioh tơlơi anŭn amăng pran jua, anăm pơmĭn hlâo ôh hyư̆m tơlơi ƀing gih či laĭ glaĭ; </verse>
        <verse number="15">yua kơ, Kâo či pha brơi kơ ƀing gih tơlơi pơhiăp laih anŭn tơlơi kơhnâo tơl abih bang ƀing ayăt roh ƀing gih ƀu dưi pơkơdơ̆ng ƀôdah pơgăl hăng ƀing gih ôh. </verse>
        <verse number="16">Wơ̆t kơ amĭ ama adơi ayŏng, kơnŭng djuai ƀing gih pô, laih anŭn gơyut gơyâo ƀing gih či pleč jao lui ƀing gih, laih anŭn gơñu či pơdjai wơ̆t đơđa ƀing gih mơ̆n. </verse>
        <verse number="17">Abih bang mơnuih či bơrơmŭt kơ ƀing gih yua kơ anăn Kâo. </verse>
        <verse number="18">Samơ̆ ƀu hmâo ôh sa ară ƀuk ƀơi akŏ ƀing gih či rơngiă hĭ. </verse>
        <verse number="19">Yua mơ̆ng tơlơi gir run, ƀing gih či pơklaih bơngăt ƀing gih.”</verse>
        <verse number="20">“Tơ ƀing gih ƀuh ƀing tơhan wang jum dar plei Yêrusalem laih, tui anŭn brơi ƀing gih thâo tơlơi pơrai plei anŭn giăm truh yơh. </verse>
        <verse number="21">Hlăk anŭn hlơi pô dŏ amăng čar Yuđa brơi đuaĭ kơdŏp bĕ pơ čư̆. Laih anŭn hlơi pô dŏ amăng plei Yêrusalem brơi ñu tơbiă bĕ pơ rơngiao; hlơi pô dŏ pơ hmua anăm mŭt glaĭ amăng plei ôh. </verse>
        <verse number="22">Yua kơ anŭn jing khul hrơi rŭ nua, kiăng pơsĭt abih tơlơi arăng hmâo čih laih. </verse>
        <verse number="23">Amăng khul hrơi anŭn tơnap tap yơh kơ ƀing đah kơmơi pi kian hăng ƀing pơmĕm ană! Yua kơ či hmâo tơlơi tơnap tap prŏng ƀơi lŏn tơnah laih anŭn tơlơi kreñ pơkơdơ̆ng glaĭ truh kơ ană plei pla anai. </verse>
        <verse number="24">Gơñu či djai hăng đao gưm, laih anŭn arăng či dui ba gơñu jing mơnă ƀơi tơ̆ng krah abih bang ƀing djuai mơnuih. Laih anŭn ƀing djuai tuai či juă lin plei Yêrusalem tơl rơnŭk ƀing djuai tuai abih hĭ.”</verse>
        <verse number="25">“Či hmâo gru kơnăl hling hlang amăng yang hrơi, amăng blan, laih anŭn amăng khul pơtŭ, laih anŭn ƀơi lŏn tơnah či hmâo tơlơi rŭng răng amăng ƀing djuai mơnuih, yua kơ gơñu ƀu thâo hơgĕt ngă ôh tơ hmư̆ dơnai ia rơsĭ laih anŭn ia pah pŭng ur grao. </verse>
        <verse number="26">Lu mơnuih či djai huăt hĭ yua kơ hwĭ bral tơdang dŏ tơguan kơ tơlơi či truh ƀơi lŏn tơnah; yua kơ tơlơi dưi kơtang amăng adai či pơpư̆ pơgơi. </verse>
        <verse number="27">Hlăk anŭn gơñu či ƀuh Ană Mơnuih rai amăng kơthul hiăng hăng tơlơi dưi mơyang laih anŭn tơlơi guh kơang prŏng. </verse>
        <verse number="28">Tơ tơlơi anŭn čơdơ̆ng truh, tơgŭ bĕ, angak đĭ akŏ ƀing gih, yua kơ tơlơi pơklaih ƀing gih giăm truh laih.”</verse>
        <verse number="29">Yêsu pơhiăp hăng ƀing gơñu sa tơlơi bơhmutu: “Lăng bĕ kơ phŭn hra laih anŭn abih bang phŭn kơyâo pơkŏn. </verse>
        <verse number="30">Tơ ƀing gih ƀuh gơñu čơdơ̆ng čơnăt hla, ƀing gih thâo bơyan phang giăm truh yơh. </verse>
        <verse number="31">Kar hăng anŭn mơ̆n, tơ ƀing gih ƀuh abih tơlơi anŭn truh rai, brơi ƀing gih thâo kơ dêh čar pơtao Ơi Adai giăm truh laih.”</verse>
        <verse number="32">“Sĭt biă mă Kâo laĭ kơ ƀing gih, ƀing mơnuih rơnŭk anai ƀu či rơgao hĭ ôh tơl abih tơlơi anŭn truh. </verse>
        <verse number="33">Adai laih anŭn lŏn tơnah či rơgao hĭ, samơ̆ tơlơi Kâo pơhiăp ƀu či rơgao hĭ ôh.”</verse>
        <verse number="34">“Samơ̆ răng bĕ kơ gih pô, hwĭ kơ pran jua ƀing gih jing kơtraŏ hăng tơlơi ƀơ̆ng huă gao hơnơ̆ng, măt tơpai laih anŭn tơlơi ƀlơ̆ng bơngơ̆t kơ tơlơi hơdip rơnŭk anai laih anŭn Hrơi anŭn blĭp truh kơ ƀing gih kar hăng jal klŭp. </verse>
        <verse number="35">Yua kơ tơlơi anŭn či truh kơ abih bang mơnuih dŏ tar ƀar rŏng lŏn tơnah. </verse>
        <verse number="36">Tui anŭn, brơi ƀing gih dŏ răng nanao, laih anŭn iâu laĭ kiăng kơ ƀing gih hmâo tơlơi kơtang dưi klaih mơ̆ng abih tơlơi či truh, laih anŭn dŏ dơ̆ng ƀơi anăp Ană Mơnuih.”</verse>
        <verse number="37">Rĭm hrơi Yêsu dŏ pơtô amăng sang kơkuh pơpŭ, samơ̆ mlam Ñu nao đơ̆m pơ čư̆ arăng pơanăn čư̆ Ôliwơ. </verse>
        <verse number="38">Ưm mơguah abih bang ană plei rai pơ Ñu kiăng hmư̆ tơlơi Ñu pơtô amăng sang kơkuh pơpŭ.</verse>
      </chapter>
      <chapter number="22">
        <verse number="1">Phĕt Ƀañ Tơpŭng Ƀu Hmâo Tơpơi arăng pơanăn phĕt Tơlơi Găn, giăm truh laih. </verse>
        <verse number="2">Ƀing khua ngă yang prŏng hăng ƀing nai pơtô tơlơi juăt hơduah jơlan kiăng pơdjai Yêsu; yua kơ gơñu hwĭ ană plei pla.</verse>
        <verse number="3">Hlăk anŭn satan mŭt amăng Yudas arăng pơanăn Iskariôt, sa čô amăng pluh dua čô khua ding kơna. </verse>
        <verse number="4">Yudas nao črŏng sai hăng ƀing khua ngă yang prŏng laih anŭn hăng ƀing khua tơhan sang kơkuh pơpŭ hơduah jơlan kiăng dưi jao brơi Yêsu kơ gơñu. </verse>
        <verse number="5">Ƀing gơñu hơ̆k mơak biă mă, laih anŭn ƀuăn či brơi prăk kơ ñu. </verse>
        <verse number="6">Tui anŭn ñu tŭ ư, laih anŭn hơduah hrơi gal dưi jao Yêsu kơ ƀing gơñu tơdang mơnuih lu ƀu thâo ôh.</verse>
        <verse number="7">Truh hrơi phĕt Ƀañ Ƀu Hmâo Tơpơi, jing hrơi arăng khŏm pơdjai ană triu phĕt Tơlơi Găn, </verse>
        <verse number="8">Yêsu pơkiaŏ nao Pêtrôs hăng Yôhan laih anŭn laĭ: “Nao bĕ prăp rơmet phĕt Tơlơi Găn, kiăng ƀing ta dưi ƀơ̆ng.”</verse>
        <verse number="9">Gơñu tơña kơ Yêsu: “Pơpă anih ih kiăng gơmơi prăp rơmet phĕt Tơlơi Găn?”</verse>
        <verse number="10">Yêsu laĭ kơ gơñu: “Anai nê, tơ ƀing gih mŭt amăng plei laih, hmâo sa čô mơnuih đua čeh ia či bưp ƀing gih; đuaĭ tui ñu bĕ mŭt amăng sang ñu mŭt, </verse>
        <verse number="11">laih anŭn laĭ kơ pô sang: ‘Nai tơña kơ ih: “Pơpă anih Kâo či ƀơ̆ng phĕt Tơlơi Găn hrŏm hơbĭt hăng ƀing ding kơna Kâo?”’ </verse>
        <verse number="12">Pô sang či črâo brơi kơ ƀing gih sa boh anih prŏng amăng adŭ, mơnơ̆ng mơnuă prăp rơmet laih. Ƀơi anŭn yơh ƀing gih prăp rơmet.”</verse>
        <verse number="13">Gơñu nao laih anŭn ƀuh tơlơi anŭn djơ̆ tui hăng tơlơi Yêsu hmâo laĭ laih kơ gơñu; laih anŭn gơñu pơkra rơmet phĕt Tơlơi Găn.</verse>
        <verse number="14">Tơl truh mông laih, Ñu dŏ ber ƀơi kơƀang ƀơ̆ng huă, laih anŭn ƀing khua ding kơna dŏ hrŏm hơbĭt hăng Ñu. </verse>
        <verse number="15">Ñu laĭ kơ ƀing gơ̆: “Kâo kiăng biă mă ƀơ̆ng phĕt Tơlơi Găn anai hrŏm hơbĭt hăng ƀing gih hlâo kơ Kâo tŭ tơlơi ruă nuă. </verse>
        <verse number="16">Yua kơ Kâo laĭ hăng ƀing gih, Kâo ƀu či ƀơ̆ng phĕt Tơlơi Găn anai dơ̆ng ôh tơl phĕt anŭn pơgiơ̆ng sĭt hĭ amăng dêh čar pơtao Ơi Adai.”</verse>
        <verse number="17">Ñu mă sa boh kơčok, giơ̆ng kơ iâu laĭ bơni hơơč, Ñu laĭ: “Mă bĕ kơčok anai laih anŭn pơpha brơi tơdruă ƀing gih. </verse>
        <verse number="18">Yua kơ Kâo laĭ kơ ƀing gih, mơ̆ng anai pơ anăp Kâo ƀu či mơñum dơ̆ng ôh tơpai boh kơƀâu anai tơl dêh čar pơtao Ơi Adai truh.”</verse>
        <verse number="19">Laih anŭn Ñu mă ƀañ tơpŭng, giơ̆ng iâu laĭ bơni hơơč, Ñu wơ̆k ƀañ tơpŭng laih anŭn brơi kơ ƀing gơ̆ hăng laĭ: “Anai jing drơi jan Kâo, hmâo pơsăn brơi laih yua kơ ƀing gih. Ngă bĕ tơlơi anai kiăng hơdơr kơ Kâo.” </verse>
        <verse number="20">Tơ ƀơ̆ng giơ̆ng laih, Ñu ăt ngă kar hăng anŭn mơ̆n laih anŭn laĭ: “Kơčok anai jing kơnol pơgop phrâo amăng drah Kâo, tuh brơi laih yua kơ ƀing gih.”</verse>
        <verse number="21">“Samơ̆ anai, tơngan pô pơblư̆ lui Kâo hlăk dŏ ƀơi kơƀang hrŏm hăng Kâo. </verse>
        <verse number="22">Yua kơ Ană Mơnuih či nao tui hăng tơlơi Ơi Adai hmâo dưm laih kơ Ñu; samơ̆ răm ƀăm yơh kơ pô pơblư̆ lui Ñu.”</verse>
        <verse number="23">Ƀing ding kơna čơdơ̆ng tơña tơdruă gơñu kiăng thâo hlơi amăng ƀing gơñu či ngă tơlơi anŭn.</verse>
        <verse number="24">Hmâo tơlơi pơrơjah amăng tơdruă ƀing ding kơna kiăng thâo hlơi či jing prŏng hloh amăng ƀing gơñu. </verse>
        <verse number="25">Samơ̆ Yêsu laĭ kơ gơñu: “Ƀing pơtao djuai tuai yua tơlơi dưi kiăng wai lăng ƀing gơñu; laih anŭn ƀing khua gĭt gai, arăng iâu gơñu jing ƀing mơnuih ngă bruă hiam. </verse>
        <verse number="26">Samơ̆ gah kơ ƀing gih ƀu djơ̆ tui anŭn ôh. Hlơi pô prŏng hloh amăng ƀing gih khŏm ñu jing kar hăng anĕt hloh, laih anŭn hlơi jing pô wai lăng khŏm ñu jing kar hăng ding kơna. </verse>
        <verse number="27">Yua kơ hlơi jing prŏng hloh, pô dŏ ber ƀơ̆ng huă ƀôdah pô buih bruă? Djơ̆ mơ̆ jing pô dŏ ber ƀơ̆ng huă? Samơ̆ Kâo dŏ tơ̆ng krah ƀing gih kar hăng sa čô mơnuih buih bruă.”</verse>
        <verse number="28">“Ƀing gih jing ƀing dŏ hrŏm hơbĭt laih hăng Kâo amăng tơlơi lông lăng truh kơ Kâo, </verse>
        <verse number="29">hnŭn yơh Kâo pha brơi dêh čar pơtao kơ ƀing gih kar hăng Ama Kâo hmâo pha brơi kơ Kâo mơ̆n, </verse>
        <verse number="30">kiăng kơ ƀing gih dưi ƀơ̆ng mơñum hrŏm hơbĭt hăng Kâo ƀơi kơƀang amăng dêh čar pơtao Kâo, laih anŭn dŏ ber ƀơi gre pơtao phat kơđi kơ pluh dua kơnŭng djuai Israel.”</verse>
        <verse number="31">“Ơ Simôn, Simôn ih lăng anai, Satan kiăng pơi ƀing gih kar hăng pơdai. </verse>
        <verse number="32">Samơ̆ Kâo iâu laĭ laih kơ ih, kiăng kơ tơlơi đaŏ ih ƀu tơdu ôh. Laih anŭn tơ ih wơ̆t glaĭ pơ Kâo dơ̆ng, brơi ih pơkơjăp ƀing adơi ayŏng ih bĕ.”</verse>
        <verse number="33">Pêtrôs laĭ: “Ơ Khua Yang, kâo pre rơmet laih kiăng nao hrŏm hăng Ih wơ̆t amăng sang mơnă ƀôdah amăng tơlơi djai.”</verse>
        <verse number="34">Yêsu laĭ glaĭ: “Ơ Pêtrôs, Kâo laĭ kơ ih, hrơi anai tơdang mơnŭ aka tơdjô̆ ôh, ih či hơngah ƀu thâo krăn Kâo klâo wơ̆t.”</verse>
        <verse number="35">Yêsu laĭ dơ̆ng: “Tơ Kâo pơkiaŏ ƀing gih nao, ƀu hmâo kơdŭng prăk ƀôdah kơƀao, ƀôdah klĭ juă, ƀing gih hmâo kơƀah hơgĕt mơ̆?” Gơñu laĭ: “Ƀu kơƀah hơgĕt ôh.”</verse>
        <verse number="36">Yêsu laĭ kơ ƀing gơ̆: “Samơ̆ ră anai, hlơi hmâo kơdŭng prăk djă ba bĕ, hlơi hmâo kơƀao, ăt kar kaĭ mơ̆n; laih anŭn hlơi ƀu hmâo đao ôh, brơi ñu sĭ ao phyung ñu laih anŭn blơi sa ƀĕ đao. </verse>
        <verse number="37">Yua kơ Kâo laĭ hăng ƀing gih, Tơlơi Ơi Adai Pơhiăp anai čih laih khŏm krĕp djơ̆ amăng Kâo yơh: ‘Arăng hmâo yap laih Ñu jing hrŏm hơbĭt hăng ƀing mơnuih soh’. Sĭt yơh, tơlơi čih laih djơ̆ kơ Kâo hlăk hmâo tơlơi krĕp djơ̆ yơh.” </verse>
        <verse number="38">Gơñu laĭ: “Ơ Khua Yang, hmâo dua ƀĕ đao pơ anai.” Yêsu laĭ: “Djŏp yơh.”</verse>
        <verse number="39">Giơ̆ng anŭn, Yêsu tơbiă laih anŭn rơbat nao pơ čư̆ Ôliwơ tui hăng tơlơi Ñu juăt ngă; Ƀing ding kơna Ñu nao hrŏm hơbĭt hăng Ñu. </verse>
        <verse number="40">Tơ Yêsu truh laih pơ anih anŭn, Yêsu laĭ kơ ƀing ding kơna Ñu: “Iâu laĭ bĕ kiăng kơ ƀing gih ƀu lĕ ôh amăng tơlơi plư.”</verse>
        <verse number="41">Yêsu nao ataih mơ̆ng ƀing gơñu kơplah wah sa wang arăng glŏm boh pơtâo, Ñu tŏ tơŭt iâu laĭ tui anai, </verse>
        <verse number="42">“Ơ Ama, tơdah Ih kiăng, rơkâo Ih mă pơđuaĭ hĭ bĕ kơčok tơlơi ruă nuă anai mơ̆ng Kâo; samơ̆ tui hăng Ih kiăng, ƀu djơ̆ tui hăng Kâo kiăng ôh.” </verse>
        <verse number="43">Hmâo sa čô ling jang mơ̆ng adai pơrơđah rai kơ Ñu laih anŭn pơkơtang brơi Ñu. </verse>
        <verse number="44">Amăng tơlơi ruă nuă, Ñu iâu laĭ jai kơtang hloh dơ̆ng, ia hô̆ Ñu jing hĭ kar hăng tơdjoh drah prŏng lĕ ƀơi lŏn. </verse>
        <verse number="45">Giơ̆ng kơ iâu laĭ, Yêsu tơgŭ nao pơ ƀing ding kơna Ñu. Ñu ƀuh ƀing gơñu hlăk dŏ pĭt yua kơ tơlơi rơngot. </verse>
        <verse number="46">Ñu laĭ kơ ƀing gơñu: “Hyư̆m ƀing gih dŏ pĭt lĕ? Tơgŭ laih anŭn iâu laĭ bĕ, kiăng kơ ƀing gih ƀu lĕ ôh amăng tơlơi plư.”</verse>
        <verse number="47">Tơdang Yêsu dŏ pơhiăp, hmâo sa phung mơnuih lu rai; pô arăng pơanăn Yudas, sa čô amăng pluh dua čô ƀing khua ding kơna, ba jơlan ƀing anŭn. Ñu nao jĕ Yêsu kiăng čŭm Yêsu. </verse>
        <verse number="48">Samơ̆ Yêsu laĭ kơ ñu: “Ơ Yudas, ih yua tơlơi čŭm kiăng pơblư̆ lui Ană Mơnuih hă?”</verse>
        <verse number="49">Tơ ƀing mơnuih dŏ hrŏm hơbĭt hăng Yêsu ƀuh tơlơi čơdơ̆ng truh, gơñu laĭ: “Ơ Khua Yang, gơmơi dưi yua đao kiăng koh mơ̆?” </verse>
        <verse number="50">Sa čô amăng ƀing gơñu koh hĭ ding kơna khua ngă yang prŏng hloh laih anŭn tơĭ hĭ tơngia gah hơnuă ñu.</verse>
        <verse number="51">Samơ̆ Yêsu laĭ: “Lui bĕ! Anăm koh dơ̆ng ôh!” Giơ̆ng anŭn Yêsu ruaih ƀơi tơngia pô ding kơna anŭn hăng pơhlao brơi gơ̆.</verse>
        <verse number="52">Khua Yang Yêsu laĭ tui anai hăng ƀing khua ngă yang prŏng, ƀing tơhan gak wai sang kơkuh pơpŭ, laih anŭn ƀing kŏng tha rai mă Ñu: “Ƀing gih djă đao hăng gai rai mă Kâo kar hăng kiăng mă sa čô mơnuih klĕ dŏp hă? </verse>
        <verse number="53">Tơdang rĭm hrơi Kâo dŏ hrŏm hăng ƀing gih amăng sang kơkuh pơpŭ, ƀing gih ƀu mă Kâo ôh. Samơ̆ ră anai jing mông kơ ƀing gih laih anŭn kơ tơlơi dưi mơyang kơnăm mơmŏt yơh.”</verse>
        <verse number="54">Gơñu mă čăp Yêsu laih anŭn ba pơđuaĭ, gơñu ba Yêsu nao pơ sang khua ngă yang prŏng hloh. Pêtrôs đuaĭ tui mơ̆ng ataih ataih. </verse>
        <verse number="55">Gơñu pơtŏ apui tơ̆ng krah wăl sang laih anŭn dŏ ber hrŏm hơbĭt, Pêtrôs ăt dŏ ber tơ̆ng krah ƀing gơñu mơ̆n. </verse>
        <verse number="56">Tơdang Pêtrôs dŏ ber giăm apui, sa čô ding kơna đah kơmơi dŏ lăng kơ ñu ƀu ƀleh mơta ôh, laih anŭn laĭ: “Pô anai ăt dŏ hrŏm hơbĭt hăng Ñu mơ̆n.”</verse>
        <verse number="57">Samơ̆ Pêtrôs hơngah laih anŭn laĭ: “Ơ yă anŭn hơi, kâo ƀu thâo krăn Ñu ôh.”</verse>
        <verse number="58">Ƀiă kơ anŭn, hmâo sa čô mơnuih pơkŏn ƀuh Pêtrôs laih anŭn laĭ: “Ih ăt jing sa čô amăng ƀing anŭn mơ̆n!”
Samơ̆ Pêtrôs laĭ: “Ơ čơkơi anŭn, kâo ƀu jing ƀing anŭn ôh.”</verse>
        <verse number="59">Năng ai sa mông tơdơi kơ anŭn, hmâo sa čô pô pơkŏn laĭ khŭt khăt tui anai: “Sĭt biă mă pô anai ăt dŏ hrŏm hơbĭt hăng Yêsu mơ̆n, yua kơ ñu jing mơnuih Galilê mơ̆n.”</verse>
        <verse number="60">Samơ̆ Pêtrôs laĭ: “Ơ čơkơi anŭn, kâo ƀu thâo ôh hơgĕt tơlơi ih laĭ!”
Hlăk anŭn mơtam tơdang Pêtrôs ăt dŏ pơhiăp, mơnŭ tơdjô̆ hĭ. </verse>
        <verse number="61">Khua Yang wir lăng pơ Pêtrôs. Pêtrôs hơdơr glaĭ tơlơi Khua Yang hmâo laĭ laih kơ ñu: “Hrơi anai, hlâo kơ mơnŭ tơdjô̆, ih či hơngah Kâo klâo wơ̆t.” </verse>
        <verse number="62">Pêtrôs tơbiă pơ rơngiao laih anŭn hia rơngot biă mă.</verse>
        <verse number="63">Ƀing mơnuih gak wai Yêsu djik djak kơ Yêsu laih anŭn taih Ñu. </verse>
        <verse number="64">Gơñu gom mơta Yêsu laih anŭn tơña kơ Gơ̆: “Đao lăng bĕ, hlơi hmâo taih Ih?” </verse>
        <verse number="65">Laih anŭn gơñu pơhiăp lu tơlơi ƀrưh hmiah pơkŏn dơ̆ng kơ Yêsu.</verse>
        <verse number="66">Truh mơguah, ƀing kŏng tha amăng ană plei pla, ƀing khua ngă yang prŏng, laih anŭn ƀing nai pơtô tơlơi juăt bơjơnum hrŏm hơbĭt; laih anŭn gơñu ba Yêsu nao pơ anăp ƀing khua phat kơđi. </verse>
        <verse number="67">Gơñu laĭ: “Tơdah Ih jing Yang Krist, pơhaih bĕ kơ gơmơi thâo.”
Yêsu laĭ glaĭ kơ gơñu: “Tơdah Kâo laĭ tơlơi anŭn kơ ƀing gih, ƀing gih ƀu či đaŏ ôh; </verse>
        <verse number="68">tơdah Kâo tơña kơ ƀing gih, ƀing gih ƀu či laĭ glaĭ ôh. </verse>
        <verse number="69">Samơ̆ mơ̆ng ră anai truh pơ anăp Ană Mơnuih či dŏ ber gah hơnuă kơ Ơi Adai Pô Dưi Kơtang.”</verse>
        <verse number="70">Abih bang gơñu laĭ: “Tui anŭn Ih jing Ană Ơi Adai hă?” Yêsu laĭ glaĭ: “Ƀing gih laĭ laih hlơi Kâo jing.”</verse>
        <verse number="71">Tui anŭn gơñu laĭ: “Ƀing ta ƀu kiăng hmâo thim tơlơi gơ̆ng jơlan pơkŏn dơ̆ng tah? Ƀing ta hmâo hmư̆ laih tơlơi anŭn mơ̆ng amăng bah Ñu pô.”</verse>
      </chapter>
      <chapter number="23">
        <verse number="1">Abih bang ƀing anŭn tơgŭ laih anŭn ba Yêsu pơ anăp Pilat. </verse>
        <verse number="2">Gơñu čơdơ̆ng pơčŭt kơ Yêsu, laĭ: “Gơmơi ƀuh mơnuih anai pơsur kơnŭng djuai ƀing gơmơi pơkơdơ̆ng glaĭ laih anŭn khă gơmơi duh jia kơ Sêsar laih anŭn laĭ kơ ñu Pô jing Yang Krist, jing Pơtao.”</verse>
        <verse number="3">Pilat tơña kơ Yêsu: “Djơ̆ mơ̆ Ih jing pơtao ană Yuđa?”
Yêsu laĭ glaĭ: “Ih yơh hmâo laĭ laih tơlơi anŭn.”</verse>
        <verse number="4">Pilat laĭ kơ ƀing khua ngă yang prŏng laih anŭn kơ ƀing ană plei pla: “Kâo ƀu ƀuh ôh tơlơi soh amăng mơnuih anai.”</verse>
        <verse number="5">Samơ̆ gơñu tŭt kơ pơtrŭt Pilat hăng tơlơi laĭ tui anai: “Ñu pơsur ƀing ană plei pla krŭ pơkơdơ̆ng, tơdang pơtô tar ƀar tring Yuđa čơdơ̆ng mơ̆ng tring Galilê truh pơ anih anai.”</verse>
        <verse number="6">Tơ Pilat hmư̆ tơlơi anŭn, ñu tơña kiăng thâo pô anai jing mơnuih Galilê sĭt mơ̆? </verse>
        <verse number="7">Tơ ñu thâo Yêsu jing ană plei pla tring dŏ gah yŭ kơ pơtao Hêrôt wai lăng, ñu brơi arăng ba gơ̆ pơ pơtao Hêrôt. Hlăk anŭn Hêrôt hmâo ƀô̆ mơta pơ plei Yêrusalem mơ̆n. </verse>
        <verse number="8">Tơ pơtao Hêrôt ƀuh Yêsu ñu mơak biă mă, yua kơ mơ̆ng sui laih ñu kiăng ƀuh Yêsu. Yua kơ ñu hmư̆ laih tơlơi arăng ră ruai kơ Yêsu, laih anŭn ñu čang rơmang či ƀuh Yêsu ngă tơlơi mơsêh mơyang. </verse>
        <verse number="9">Tui anŭn ñu tơña kơ Yêsu lu tơlơi; samơ̆ Yêsu ƀu laĭ glaĭ ôh. </verse>
        <verse number="10">Ƀing khua ngă yang prŏng laih anŭn ƀing nai pơtô tơlơi juăt dŏ giăm pơčŭt kơ Yêsu kơtang biă mă. </verse>
        <verse number="11">Hêrôt hăng ƀing tơhan ñu ƀrưh hmiah hăng djik djak kơ Yêsu; gơñu buh brơi Yêsu sa blah ao phyung hiam rŏ laih anŭn Hêrôt brơi arăng ba Yêsu glaĭ pơ Pilat dơ̆ng. </verse>
        <verse number="12">Hlâo adih Hêrôt hăng Pilat jing ayăt tơdruă, samơ̆ amăng hrơi anŭn gơñu čơdơ̆ng jing hĭ gơyut gơyâo.</verse>
        <verse number="13">Laih anŭn Pilat iâu pơƀŭt ƀing khua ngă yang prŏng, ƀing khua wai lăng, laih anŭn ƀing ană plei pla, </verse>
        <verse number="14">hăng laĭ: “Ƀing gih ba mơnuih anai pơ kâo laih anŭn pơčŭt kơ gơ̆ jing pô pơsur ană plei pla ngă pơrŭng; samơ̆ giơ̆ng kâo hmâo tơña kơsem gơ̆ laih ƀơi anăp ƀing gih, kâo ƀu ƀuh ôh amăng mơnuih anai tơlơi soh kar hăng ƀing gih hmâo pơčŭt. </verse>
        <verse number="15">Hêrôt ăt kŏn ƀuh lơi tơlơi soh Ñu, yua kơ ñu ba glaĭ laih Ñu pơ ƀing ta dơ̆ng. Hnŭn yơh, mơnuih anai ƀu ngă tơlơi soh hơgĕt lăp kơ djai ôh. </verse>
        <verse number="16">Tui anŭn kâo či taih Ñu hăng gai laih anŭn phư hĭ Ñu.”</verse>
        <verse number="18">Samơ̆ abih bang gơñu ur hơdrăm bĭt: “Pơdjai hĭ pô anai, laih anŭn phư brơi Barabas kơ gơmơi.” </verse>
        <verse number="19">Arăng krư̆ Barabas yua kơ tơlơi ñu tơgŭ pơkơdơ̆ng amăng plei anŭn, laih anŭn yua kơ ñu pơdjai mơnuih.</verse>
        <verse number="20">Pilat kiăng phư Yêsu, hnŭn yơh ñu pơđur ƀing ană plei pla dơ̆ng. </verse>
        <verse number="21">Samơ̆ gơñu ur: “Pơ̆ng hĭ Ñu ƀơi kơyâo bơrơkal! Pơ̆ng hĭ Ñu ƀơi kơyâo bơrơkal!”</verse>
        <verse number="22">Pilat laĭ hăng ƀing gơñu tal klâo: “Hơgĕt tơlơi sat mơnuih anai hmâo ngă laih? Kâo ƀu ƀuh ôh amăng Ñu tơlơi soh prŏng lăp kơ djai. Tui anŭn kâo či brơi arăng taih Ñu hăng gai laih anŭn phư hĭ.”</verse>
        <verse number="23">Samơ̆ gơñu jai ur kraih hloh dơ̆ng, brơi arăng khŏm pơ̆ng Yêsu ƀơi kơyâo bơrơkal; laih anŭn tơlơi gơñu ur kraih dưi hĭ. </verse>
        <verse number="24">Tui anŭn Pilat phat brơi kơđi tui hăng tơlơi gơñu rơkâo. </verse>
        <verse number="25">Pilat pŏk brơi pô arăng hmâo krư̆ laih, jing pô gŭ pơkơdơ̆ng laih anŭn tơlơi pơdjai mơnuih, tui hăng ƀing gơñu rơkâo; samơ̆ jao Yêsu kơ ƀing anŭn tui hăng tơlơi gơñu kiăng.</verse>
        <verse number="26">Tơdang gơñu ba Yêsu, gơñu bưp sa čô mơnuih anăn gơ̆ Simôn mơnuih Siren tơdang gơ̆ glaĭ mơ̆ng hmua, laih anŭn pơgŏ gơ̆ glăm kơyâo bơrơkal tui klon Yêsu. </verse>
        <verse number="27">Hmâo phung mơnuih lu đuaĭ tui Yêsu, amăng anŭn hmâo ƀing đah kơmơi tŭk tơda čŏk hia kơ Yêsu. </verse>
        <verse number="28">Yêsu wir glaĭ lăng kơ gơñu laih anŭn laĭ “Ơ ƀing ană đah kơmơi plei Yêrusalem, anăm hia kơ Kâo ôh, samơ̆ hia bĕ kơ gih pô laih anŭn kơ ƀing ană bă ƀing gih. </verse>
        <verse number="29">Yua kơ khul hrơi či truh, arăng či laĭ: ‘Mơyun hiam yơh kơ ƀing đah kơmơi plao, laih anŭn kơ kian ƀu hmâo tơkeng, hăng ƀing đah kơmơi ƀu hmâo ană mĕm!’ </verse>
        <verse number="30">Hlăk anŭn gơñu či laĭ kơ čư̆: ‘Glưh trŭn bĕ ƀơi gơmơi’ laih anŭn laĭ kơ bul čư̆: ‘Gom hĭ gơmơi bĕ!’ </verse>
        <verse number="31">Yua kơ tơdah kơyâo dŏ mơtah arăng hmâo ngă kar hăng anŭn, bơ kơ kơyâo kro hyư̆m ñu či jing lĕ?”</verse>
        <verse number="32">Kar kaĭ mơ̆n arăng ăt ba dua čô mơnuih soh prŏng kiăng pơdjai gơñu hrŏm hơbĭt hăng Yêsu. </verse>
        <verse number="33">Tơ gơñu truh pơ anih arăng pơanăn anih Klang Akŏ, pơ anŭn gơñu pơ̆ng Yêsu ƀơi kơyâo bơrơkal, wơ̆t ƀing soh prŏng anŭn, sa čô gah hơnuă, sa čô gah iao. </verse>
        <verse number="34">Yêsu iâu laĭ: “Ơ Ama, pap brơi kơ gơñu, yua kơ gơñu ƀu thâo ôh hơgĕt tơlơi gơñu ngă.”
Laih anŭn gơñu pơpha ao phyung Yêsu hăng tơlơi mă črăm. </verse>
        <verse number="35">Ƀing ană plei pla dŏ pơ anŭn dŏ krăp lăng; samơ̆ ƀing khua wai lăng djik djak Yêsu hăng laĭ: “Ñu hmâo pơklaih laih ƀing pơkŏn. Tơdah Ñu jing Yang Krist mơ̆ng Ơi Adai, Pô Ơi Adai hmâo ruah laih, brơi Ñu pơklaih bĕ pô Ñu,”</verse>
        <verse number="36">Wơ̆t ƀing tơhan ăt ƀrưh mưč mơ̆n, nao giăm yơr đĭ ia tơpai mơsăm kơ Yêsu, </verse>
        <verse number="37">hăng laĭ: “Tơdah Ih jing Pơtao ană Yuđa, pơklaih bĕ Ih pô!”</verse>
        <verse number="38">Gah ngŏ akŏ Yêsu arăng hmâo čih tui anai: “mơnuih anai jing pơtao ană yuđa.”</verse>
        <verse number="39">Sa čô amăng ƀing soh prŏng arăng yol ƀơi kơyâo bơrơkal ăt hơtoh djraĭ Yêsu hăng laĭ: “Ƀu djơ̆ ôh hă Ih jing Yang Krist? Pơklaih bĕ pô Ih laih anŭn wơ̆t gơmơi mơ̆n!”</verse>
        <verse number="40">Samơ̆ pô soh pơkŏn ƀuah gơ̆ hăng laĭ: “Ih ƀu hwĭ kơ Ơi Adai ôh hă? Yua kơ ih ăt tŭ tơlơi phak kar kaĭ mơ̆n. </verse>
        <verse number="41">Bơ kơ ƀing ta djơ̆ yơh; yua kơ ƀing ta mă tŭ tơlơi phak năng lăp hăng bruă ƀing ta ngă, samơ̆ pô anai ƀu hmâo ngă tơlơi soh glaĭ hơgĕt ôh.” </verse>
        <verse number="42">Laih anŭn gơ̆ laĭ: “Ơ Yêsu, rơkâo kơ Ih hơdơr kơ kâo tơ Ih rai amăng dêh čar pơtao Ih.”</verse>
        <verse number="43">Yêsu laĭ glaĭ: “Sĭt biă mă Kâo laĭ kơ ih, hrơi anai ih či dŏ hrŏm hăng Kâo amăng Parađi.”</verse>
        <verse number="44">Hlăk anŭn kơplah yang hrơi dơ̆ng, abih bang tring hmâo tơlơi kơnăm mơmŏt tơl truh klâo mông klam. </verse>
        <verse number="45">Tơdang yang hrơi jing kơnăm mơmŏt, khăn păng amăng sang kơkuh pơpŭ tơhek hĭ tơ̆ng krah jing dua. </verse>
        <verse number="46">Hlăk anŭn Yêsu ur kraih kơtang, laĭ: “Ơ Ama, Kâo jao bơngăt Kâo amăng tơngan Ih!” Laih pơhiăp giơ̆ng Ñu tơĭ pran.</verse>
        <verse number="47">Tơ khua tơhan ƀuh tơlơi hmâo truh laih, ñu pơpŭ bơni hơơč kơ Ơi Adai hăng laĭ: “Sĭt biă mă pô anai jing mơnuih tơpă!”</verse>
        <verse number="48">Abih bang ƀing mơnuih lu pơtŭm glaĭ kiăng lăng tơlơi truh anai; tơ gơñu ƀuh khul tơlơi hmâo truh laih, gơñu đuaĭ glaĭ hăng tŭk tơda. </verse>
        <verse number="49">Abih bang ƀing thâo krăn Yêsu, wơ̆t ƀing đah kơmơi hmâo đuaĭ tui laih Ñu mơ̆ng tring Galilê, dŏ dơ̆ng mơ̆ng ataih ƀuh abih tơlơi anŭn.</verse>
        <verse number="50">Hmâo sa čô mơnuih, anăn ñu Yôsep mơ̆ng plei Arimathê amăng tring Yuđa. Ñu jing sa čô amăng ƀing khua phat kơđi, sa čô mơnuih hiam laih anŭn tơpă, </verse>
        <verse number="51">ñu jing mơnuih dŏ čang rơmang dêh čar pơtao Ơi Adai. Ñu ƀu tŭ ư ôh kơ tơlơi ƀing anŭn črŏng sai hăng bruă gơñu ngă anŭn. </verse>
        <verse number="52">Ñu nao pơ Pilat hăng rơkâo drơi jan Yêsu. </verse>
        <verse number="53">Ñu pơtrŭn drơi jan Yêsu, pŏn lom hăng khăn kơbuă ƀlĭ, laih anŭn pơđih gơ̆ amăng pơsat hmâo ƀoh laih amăng boh pơtâo, ƀơi anih anŭn arăng aka ƀu dơr hlơi ôh. </verse>
        <verse number="54">Hrơi anŭn jing hrơi Prăp Rơmet laih anŭn hrơi saƀat jĕ truh.</verse>
        <verse number="55">Ƀing đah kơmơi hmâo đuaĭ tui laih Yêsu mơ̆ng tring Galilê, ăt nao hrŏm hơbĭt hăng Yôsep kiăng lăng pơsat laih anŭn hyư̆m tơlơi arăng pioh drơi jan Yêsu. </verse>
        <verse number="56">Giơ̆ng anŭn gơñu glaĭ prăp rơmet mơnơ̆ng ƀâu mơngưi laih anŭn ia klôñ. Hrơi saƀat gơñu pơdơi tui hăng tơlơi juăt pơkă.</verse>
      </chapter>
      <chapter number="24">
        <verse number="1">Hrơi tal sa amăng hrơi kơ̆m, hlăk ưm mơguah gơñu nao pơ pơsat, djă ba mơnơ̆ng ƀâu mơngưi gơñu hmâo prăp rơmet laih. </verse>
        <verse number="2">Gơñu ƀuh boh pơtâo hmâo tơglung laih mơ̆ng bah amăng pơsat, </verse>
        <verse number="3">samơ̆ tơ gơñu mŭt amăng pơsat, gơñu ƀu ƀuh ôh drơi jan Khua Yang Yêsu. </verse>
        <verse number="4">Tơdang gơñu dŏ sư̆ rơbư̆ rŭng răng kơ tơlơi anŭn, plŭt hmâo dua čô đah rơkơi dŏ giăm gơñu buh ao kŏ kơmlă biă mă. </verse>
        <verse number="5">Tơdang gơñu hwĭ biă mă hăng kŭp ƀô̆ ƀơi lŏn, ƀing đah rơkơi anŭn laĭ kơ gơñu: “Hyư̆m ƀing gih sem pô hơdip ƀơi tơ̆ng krah ƀing djai? </verse>
        <verse number="6">Ñu ƀu dŏ pơ anai ôh, Ñu hơdip glaĭ laih! Hơdơr glaĭ bĕ kơ tơlơi Ñu hmâo laĭ laih kơ ƀing gih tơdang Ñu ăt dŏ amăng tring Galilê. </verse>
        <verse number="7">‘Arăng khŏm jao hĭ Ană Mơnuih amăng tơngan ƀing mơnuih soh, khŏm pơ̆ng hĭ Ñu ƀơi kơyâo bơrơkal, laih anŭn ƀơi hrơi tal klâo Ñu khŏm hơdip glaĭ.’”</verse>
        <verse number="8">Tui anŭn gơñu hơdơr glaĭ kơ tơlơi Yêsu hmâo pơhiăp laih. </verse>
        <verse number="9">Gơñu glaĭ mơ̆ng pơsat, laĭ pơthâo abih tơlơi anŭn kơ ƀing pluh sa čô laih anŭn kơ abih bang ƀing ding kơna pơkŏn. </verse>
        <verse number="10">Ƀing anŭn jing HʼMari Madala, HʼYôana, hăng HʼMari amĭ Yakơ, laih anŭn ƀing đah kơmơi pơkŏn hrŏm hơbĭt hăng gơñu ruai glaĭ tơlơi anŭn kơ ƀing khua ding kơna. </verse>
        <verse number="11">Samơ̆ ƀing khua ding kơna ƀu đaŏ ôh, gơñu pơmĭn khul boh pơhiăp anŭn jing tơlơi ruai ngơr đôč. </verse>
        <verse number="12">Samơ̆ Pêtrôs tơgŭ laih anŭn nao pơ pơsat. Ñu tơkui ep lăng amăng pơsat laih anŭn kơnơ̆ng ƀuh khăn kơbuă ƀlĭ đôč. Laih anŭn ñu glaĭ pơ sang hăng dŏ hling hlang kơ tơlơi hmâo truh laih.</verse>
        <verse number="13">Ăt amăng hrơi anŭn mơ̆n hmâo dua čô ding kơna nao pơ sa boh plei pơanăn Êmaus, ataih mơ̆ng plei Yêrusalem kơplah wah pluh sa wang kilômet. </verse>
        <verse number="14">Gơñu ră ruai tơdruă gơñu kơ abih tơlơi hmâo truh laih. </verse>
        <verse number="15">Tơdang gơñu dŏ ră ruai tơdruă gơñu laih anŭn pơrơjah nao rai, Yêsu pô nao giăm gơñu laih anŭn rơbat hrŏm hơbĭt hăng gơñu. </verse>
        <verse number="16">Gơñu ƀuh Yêsu samơ̆ ƀu thâo krăn Ñu ôh. </verse>
        <verse number="17">Yêsu laĭ kơ gơñu: “Hơgĕt tơlơi ƀing gih pơrơjah tơdruă tơdang ƀing gih rơbat rŏk jơlan?”
Gơñu dŏ hĭ hăng tơlơi rơngot. </verse>
        <verse number="18">Sa čô amăng ƀing gơñu, anăn ñu Klêôpas, laĭ glaĭ: “Djơ̆ mơ̆ kơnơ̆ng hơjăn ih hă jing tuai amăng plei Yêrusalem ƀu thâo ôh khul tơlơi hmâo truh laih phrâo ƀiă hơdôm hrơi anai?”</verse>
        <verse number="19">Yêsu tơña gơñu: “Hơgĕt tơlơi anŭn?”
Gơñu laĭ kơ Yêsu: “Tơlơi hmâo truh laih kơ Yêsu Nasaret; Ñu jing sa čô pô laĭ lui hlâo mơyang biă mă amăng bruă ngă laih anŭn amăng tơlơi pơhiăp ƀơi anăp Ơi Adai hăng ƀơi anăp abih bang ană plei pla, </verse>
        <verse number="20">samơ̆ ƀu thâo hluh ôh yua hơgĕt ƀing khua ngă yang prŏng laih anŭn ƀing khua wai lăng ƀing ta pŭng kơ jao lui Ñu brơi kơ arăng klă kơđi pơdjai hĭ hăng pơ̆ng Ñu ƀơi kơyâo bơrơkal. </verse>
        <verse number="21">Samơ̆ gơmơi hmâo čang rơmang laih kơ Ñu yơh jing Pô song mă ƀing Israel; wơ̆t hnŭn, hmâo klâo hrơi rơgao laih mơ̆ng tơlơi anŭn truh. </verse>
        <verse number="22">Hloh anŭn dơ̆ng, hmâo đơđa đah kơmơi amăng ƀing gơmơi hmâo ngă brơi ƀing gơmơi hling hlang biă mă: Hlăk ưm mơguah gơñu nao pơ pơsat, </verse>
        <verse number="23">samơ̆ gơñu ƀu ƀuh ôh drơi jan Yêsu, gơñu wơ̆t glaĭ hăng laĭ hmâo ling jang pơƀuh rai laĭ pơthâo kơ Yêsu hlăk dŏ hơdip. </verse>
        <verse number="24">Đơđa amăng ƀing gơmơi nao pơ pơsat, laih anŭn ăt ƀuh djơ̆ kar hăng ƀing đah kơmơi hmâo ruai laih; samơ̆ gơñu ƀu ƀuh Yêsu ôh.”</verse>
        <verse number="25">Hlăk anŭn Yêsu laĭ kơ gơñu: “Ơ ƀing mơnuih mlŭk laih anŭn pran jua kaih đaŏ abih tơlơi ƀing pô laĭ lui hlâo hmâo pơhiăp laih! </verse>
        <verse number="26">Ƀu djơ̆ ôh hă Yang Krist khŏm tŭ abih tơlơi ruă nuă kar hăng anŭn hnŭn kah dưi mŭt amăng tơlơi guh kơang Ñu?” </verse>
        <verse number="27">Giơ̆ng anŭn Ñu pơblang kơ gơñu khul boh pơhiăp hmâo čih laih djơ̆ kơ Ñu amăng abih Hră Ơi Adai Pơhiăp, čơdơ̆ng mơ̆ng Môis truh kơ abih ƀing pô laĭ lui hlâo.</verse>
        <verse number="28">Tơ gơñu giăm truh pơ plei gơñu kiăng nao; Yêsu ngă kar hăng Ñu kiăng nao ataih hloh dơ̆ng. </verse>
        <verse number="29">Samơ̆ gơñu pơđur Yêsu hăng laĭ: “Dŏ glaĭ hăng ƀing gơmơi bĕ, yua kơ adai klam laih, mlam giăm truh yơh.” Tui anŭn Ñu mŭt dŏ glaĭ hăng ƀing gơñu. </verse>
        <verse number="30">Tơdang Yêsu dŏ ƀơ̆ng huă hrŏm hơbĭt hăng gơñu, Ñu mă ƀañ tơpŭng laih anŭn iâu laĭ bơni hơơč, Ñu wơ̆k ƀañ tơpŭng laih anŭn brơi kơ gơñu. </verse>
        <verse number="31">Hlăk anŭn mơta gơñu pŏk hĭ, laih anŭn gơñu thâo krăn Yêsu. Samơ̆ Yêsu đuaĭ thĕng mơ̆ng mơta gơñu ƀuh. </verse>
        <verse number="32">Gơñu bơlaĭ tơdruă: “Ƀu djơ̆ ôh hă pran jua ƀing ta hmâo tơlơi pơ-iă tơdang Ñu pơhiăp hăng ƀing ta laih anŭn pơblang Hră Ơi Adai Pơhiăp kơ ƀing ta ƀơi rŏk jơlan.”</verse>
        <verse number="33">Mông anŭn mơtam gơñu tơgŭ wơ̆t glaĭ pơ plei Yêrusalem; gơñu bưp hăng ƀing pluh sa čô khua ding kơna hăng ƀing ding kơna pơkŏn hlăk bơjơnum hrŏm hơbĭt. Ƀing anŭn laĭ, </verse>
        <verse number="34">“Khua Yang hmâo hơdip glaĭ sĭt yơh, laih anŭn pơƀuh laih Ñu pô kơ Simôn.”</verse>
        <verse number="35">Laih anŭn dua čô ding kơna anŭn kar kaĭ mơ̆n ră ruai hơgĕt tơlơi truh laih kơ gơñu rŏk jơlan, laih anŭn hyư̆m gơñu thâo krăn Yêsu tơdang Ñu wơ̆k ƀañ tơpŭng.</verse>
        <verse number="36">Tơdang gơñu dŏ pơhiăp khul tơlơi anŭn, plŭt Yêsu pô dŏ dơ̆ng ƀơi tơ̆ng krah gơñu hăng laĭ: “Rơnŭk rơnua kơ ƀing gih.”</verse>
        <verse number="37">Samơ̆ gơñu hñơ̆t kơtuă hăng hwĭ bral, pơmĭn dah ƀuh atâo. </verse>
        <verse number="38">Yêsu laĭ kơ gơñu: “Yua hơgĕt ƀing gih rŭng răng, laih anŭn yua hơgĕt ƀing gih ăt dŏ đing amăng pran jua kar hăng anŭn? </verse>
        <verse number="39">Lăng bĕ tơngan hăng tơkai Kâo; Kâo gơ̆ yơh. Ruaih laih anŭn sem bĕ, yua kơ atâo ƀu hmâo asar klang ôh, samơ̆ ƀing gih ƀuh Kâo hmâo.”</verse>
        <verse number="40">Giơ̆ng Yêsu pơhiăp tui anŭn, Ñu pơdah tơngan hăng tơkai Ñu brơi kơ gơñu lăng. </verse>
        <verse number="41">Tơdang ƀing ding kơna aka đaŏ ôh, yua kơ gơñu hơ̆k mơak hăng dŏ kơtuă hling hlang đơi, tui anŭn Yêsu laĭ kơ gơñu: “Pơ anai ƀing gih hmâo mơnơ̆ng hơgĕt ƀơ̆ng mơ̆?” </verse>
        <verse number="42">Gơñu brơi kơ Yêsu sa čơđeh akan ŏm. </verse>
        <verse number="43">Yêsu mă akan anŭn hăng ƀơ̆ng ƀơi anăp gơñu.</verse>
        <verse number="44">Laih anŭn Yêsu laĭ kơ gơñu: “Abih tơlơi Kâo hmâo pơhiăp laih kơ ƀing gih tơdang Kâo ăt dŏ hrŏm hơbĭt hăng ƀing gih, kiăng kơ abih bang tơlơi arăng hmâo čih laih djơ̆ kơ Kâo amăng tơlơi juăt Môis, amăng hră ƀing pô laĭ lui hlâo, laih anŭn amăng hră Adoh Hơđăp khŏm krĕp djơ̆ soh sel.”</verse>
        <verse number="45">Hlăk anŭn Yêsu pŏk tơlơi pơmĭn gơñu, kiăng gơñu thâo hluh Hră Ơi Adai Pơhiăp. </verse>
        <verse number="46">Yêsu laĭ kơ gơñu: “Hmâo boh pơhiăp čih laih Yang Krist khŏm tŭ tơlơi ruă nuă, truh hrơi tal klâo Ñu či hơdip glaĭ mơ̆ng ƀing djai; </verse>
        <verse number="47">laih anŭn hăng anăn Ñu arăng či pơtô kơ abih bang kơnŭng djuai mơnuih kơ tơlơi kơhmal kiăng kơ dưi pap brơi tơlơi soh, čơdơ̆ng mơ̆ng plei Yêrusalem. </verse>
        <verse number="48">Ƀing gih jing ƀing mơnuih ngă gơ̆ng jơlan pơsĭt kơ abih tơlơi anŭn. Anai nê, Kâo či pha brơi kơ ƀing gih tơlơi Ama Kâo hmâo ƀuăn laih; </verse>
        <verse number="49">samơ̆ brơi ƀing gih khŏm dŏ tơguan bĕ amăng plei Yêrusalem tơl ƀing gih dưi buh mă tơlơi dưi mơyang mơ̆ng ngŏ.”</verse>
        <verse number="50">Giơ̆ng tơlơi anŭn Yêsu atăt ba gơñu giăm pơ plei Bêthani, laih anŭn Ñu yơr tơngan tuh mơyun hiam kơ gơñu. </verse>
        <verse number="51">Tơdang Ñu tuh mơyun hiam kơ gơñu, Yêsu đuaĭ mơ̆ng gơñu, laih anŭn Ơi Adai pŭ đĭ Ñu pơ adai. </verse>
        <verse number="52">Gơñu kơkuh pơpŭ kơ Ñu laih anŭn wơ̆t glaĭ pơ plei Yêrusalem dơ̆ng hăng tơlơi hơ̆k mơak bă blai. </verse>
        <verse number="53">Laih anŭn gơñu dŏ nanao amăng sang kơkuh pơpŭ, pơpŭ bơni hơơč kơ Ơi Adai.</verse>
      </chapter>
    </book>
    <book number="43">
      <chapter number="1">
        <verse number="1">Blŭng hlâo hmâo Boh Pơhiăp, Boh Pơhiăp dŏ hrŏm hơbĭt hăng Ơi Adai, laih anŭn Boh Pơhiăp jing Ơi Adai. </verse>
        <verse number="2">Mơ̆ng blŭng hlâo, Boh Pơhiăp dŏ hrŏm hơbĭt hăng Ơi Adai. </verse>
        <verse number="3">Mơ̆ng Ñu Ơi Adai hrih abih bang mơnơ̆ng, laih anŭn ƀu hmâo ôh sa mơta mơnơ̆ng amăng abih bang mơnơ̆ng hmâo hrih pơjing laih ƀu hmâo mơ̆ng Ñu. </verse>
        <verse number="4">Boh Pơhiăp jing phŭn kơ tơlơi hơdip, laih anŭn tơlơi hơdip anŭn jing tơlơi bơngač kơ mơnuih mơnam. </verse>
        <verse number="5">Tơlơi bơngač pơčrang amăng tơlơi kơnăm mơmŏt, laih anŭn tơlơi kơnăm mơmŏt ƀu hmâo tơlơi dưi hăng tơlơi bơngač ôh.</verse>
        <verse number="6">Hmâo sa čô mơnuih Ơi Adai pơkiaŏ rai, anăn gơ̆ Yôhan. </verse>
        <verse number="7">Ñu rai jing pô ngă gơ̆ng jơlan pơsĭt brơi arăng thâo kơ tơlơi bơngač, kiăng kơ abih bang mơnuih dưi đaŏ. </verse>
        <verse number="8">Ñu pô ƀu jing tơlơi bơngač ôh, samơ̆ ñu rai kiăng ngă gơ̆ng jơlan pơsĭt kơ tơlơi bơngač. </verse>
        <verse number="9">Tơlơi bơngač anŭn jing tơlơi bơngač sĭt, truh laih pơ lŏn tơnah, kiăng pơčrang rĭm čô mơnuih.</verse>
        <verse number="10">Boh Pơhiăp dŏ laih amăng lŏn tơnah, laih anŭn hăng Ñu mơ̆n Ơi Adai hmâo hrih laih lŏn tơnah, samơ̆ lŏn tơnah ƀu thâo krăn Ñu ôh. </verse>
        <verse number="11">Ñu rai laih amăng lŏn čar Ñu pô, samơ̆ ƀing ană plei Ñu ƀu tŭ jum Ñu ôh. </verse>
        <verse number="12">Samơ̆ hlơi pô tŭ jum Ñu, kiăng laĭ hlơi pô đaŏ kơ anăn Ñu, Ñu brơi kơ mơnuih anŭn tơlơi dưi jing ană bă Ơi Adai, </verse>
        <verse number="13">jing ƀing mơnuih hmâo tơkeng rai ƀu djơ̆ hăng drah kŏn djơ̆ tui hăng asar đeh kiăng, ƀôdah tui hăng tơlơi mơnuih kiăng lơi, samơ̆ tơkeng rai mơ̆ng Ơi Adai.</verse>
        <verse number="14">Boh Pơhiăp hmâo jing hĭ laih mơnuih, dŏ hơdip tơ̆ng krah ƀing ta, bă hăng tơlơi pap laih anŭn tơlơi sĭt. Ƀing ta hmâo ƀuh laih tơlơi ang yang Ñu, sĭt jing tơlơi ang yang mơ̆ng Ama hmâo brơi kơ Ană Ha Čô Ñu. </verse>
        <verse number="15">Yôhan ngă gơ̆ng jơlan kơ Ñu hăng ur kraih tui anai: “Anai jing Pô kâo hmâo laĭ laih: ‘Pô rai tơdơi kơ kâo jing prŏng hloh kơ kâo yua kơ Ñu hmâo hlâo kơ kâo.’”</verse>
        <verse number="16">Laih anŭn mơ̆ng tơlơi pap rơbeh blai Ñu, abih bang ƀing ta hmâo mă tŭ laih tơlơi pap thim kơ tơlơi pap. </verse>
        <verse number="17">Yua kơ Ơi Adai hmâo brơi laih tơlơi juăt găn mơ̆ng Môis; samơ̆ tơlơi pap hăng tơlơi sĭt hmâo mơ̆ng Yêsu Krist. </verse>
        <verse number="18">Aka hmâo hlơi ƀuh djơ̆ Ơi Adai ôh; kơnơ̆ng Ană Ha Čô pô dŏ amăng Ama, Ñu jing Ơi Adai pô. Ñu yơh hmâo pơrơđah Ama kơ ƀing ta thâo.</verse>
        <verse number="19">Anai jing tơlơi Yôhan ngă gơ̆ng jơlan, tơ ƀing Yuđa pơkiaŏ ƀing khua ngă yang hăng ƀing mơnuih Lêwi mơ̆ng plei Yêrusalem nao tơña kơ ñu: “Hlơi ih jing?” </verse>
        <verse number="20">Yôhan pơhaih mơtam, ƀu hơngah ôh. Ñu laĭ: “Kâo ƀu djơ̆ Yang Krist ôh.” </verse>
        <verse number="21">Gơñu tơña dơ̆ng: “Tui anŭn hlơi ih jing? Djơ̆ mơ̆ ih jing Êli?” Ñu laĭ glaĭ: “Kâo ƀu djơ̆ Êli ôh.” Gơñu tơña dơ̆ng: “Ih jing pô laĭ lui hlâo hă?” Yôhan laĭ glaĭ: “Ư ưh.” </verse>
        <verse number="22">Gơñu laĭ kơ ñu: “Tui anŭn hlơi ih jing lĕ? Kiăng kơ gơmơi dưi laĭ glaĭ kơ ƀing hmâo pơkiaŏ rai gơmơi. Hlơi ih laĭ ih jing?” </verse>
        <verse number="23">Ñu laĭ glaĭ:
“Kâo jing asăp sa čô mơnuih ur kraih amăng tơdrŏn har:
‘Pơkra pơdaŏ jơlan Khua Yang bĕ,’
kar hăng pô laĭ lui hlâo Êsai hmâo laĭ laih,” </verse>
        <verse number="24">Ƀing mơnuih arăng hmâo pơkiaŏ rai, jing tơpul ƀing Pharisi, </verse>
        <verse number="25">gơñu tơña kơ Yôhan: “Tơdah ih ƀu jing Yang Krist ôh, kŏn djơ̆ Êli, ăt kŏn djơ̆ pô laĭ lui hlâo lơi, tui anŭn hyư̆m ih dưi ngă ƀatem lĕ?” </verse>
        <verse number="26">Yôhan laĭ glaĭ: “Kâo ngă ƀatem hăng ia, samơ̆ hmâo sa čô dŏ tơ̆ng krah ƀing gih, Pô anŭn ƀing gih ƀu thâo krăn ôh, </verse>
        <verse number="27">Ñu rai tơdơi kơ kâo, kâo ƀu năng lăp ôh kleh hrĕ klĭ juă Ñu.” </verse>
        <verse number="28">Abih tơlơi anŭn hmâo truh laih amăng plei Bêthani ƀơi hang gah adih ia krong Yurdan, anih Yôhan dŏ ngă ƀatem.</verse>
        <verse number="29">Hrơi tơdơi Yôhan ƀuh Yêsu rai pơ ñu, hăng laĭ: “Lăng adih, anŭn jing Ană Triu Ơi Adai, jing Pô mă pơđuaĭ hĭ tơlơi soh lŏn tơnah! </verse>
        <verse number="30">Ñu yơh jing Pô kâo hmâo laĭ laih: ‘Hmâo sa čô mơnuih rai tơdơi kơ kâo, Ñu jing Pô prŏng hloh kơ kâo, yua kơ Ñu hmâo laih hlâo kơ kâo.’ </verse>
        <verse number="31">Kâo pô ƀu thâo krăn Ñu ôh, samơ̆ kâo rai ngă ƀatem hăng ia, kiăng kơ pơrơđah Ñu kơ ƀing ană Israel.” </verse>
        <verse number="32">Giơ̆ng anŭn Yôhan ngă gơ̆ng jơlan dơ̆ng tui anai: “Kâo hmâo ƀuh laih Yang Bơngăt Hiam trŭn mơ̆ng adai kar hăng sa drơi čĭm bơrơgơ̆m găm ƀơi hăng ngŏ Ñu. </verse>
        <verse number="33">Kâo pô ƀu thâo krăn Ñu ôh, samơ̆ Pô pơkiaŏ rai kâo ngă ƀatem hăng ia hmâo laĭ laih kơ kâo tui anai: ‘Pô ih ƀuh Yang Bơngăt Hiam trŭn rai hăng dŏ amăng Ñu, Ñu yơh jing Pô ngă ƀatem hăng Yang Bơngăt Hiam.’ </verse>
        <verse number="34">Kâo hmâo ƀuh laih, hăng ngă gơ̆ng jơlan Ñu anai yơh jing Ană Ơi Adai.”</verse>
        <verse number="35">Hrơi tơdơi Yôhan dŏ ƀơi anŭn dơ̆ng hrŏm hơbĭt hăng dua čô amăng ƀing ding kơna ñu; </verse>
        <verse number="36">Tơdang ñu ƀuh Yêsu rơbat găn ñu laĭ: “Lăng adih, Ană Triu Ơi Adai!” </verse>
        <verse number="37">Dua čô ding kơna anŭn hmư̆ tơlơi ñu laĭ, gơñu đuaĭ tui Yêsu mơtam. </verse>
        <verse number="38">Yêsu wir glaĭ, ƀuh gơñu đuaĭ tui, Yêsu tơña: “Hơgĕt ƀing gih sem?”
Gơñu laĭ glaĭ: “Rabi ‘kiăng laĭ Nai’, pơpă anih Ih dŏ?” </verse>
        <verse number="39">Yêsu laĭ kơ gơñu: “Rai lăng bĕ.” Gơñu nao hăng ƀuh anih Ñu dŏ; laih anŭn gơñu dŏ hrŏm hơbĭt hăng Ñu amăng hrơi anŭn. Hlăk anŭn năng ai pă mông klam laih. </verse>
        <verse number="40">Andrê adơi Simôn Pêtrôs jing sa čô amăng dua čô hmư̆ tơlơi Yôhan pơhiăp anŭn hăng đuaĭ tui Yêsu. </verse>
        <verse number="41">Hlâo kơ abih bang, ñu sem ayŏng ñu Simôn hăng laĭ kơ gơ̆: “Gơmơi hmâo ƀuh laih Yang Mêsi” (kiăng laĭ Yang Krist). </verse>
        <verse number="42">Ñu ba Simôn nao pơ Yêsu. Yêsu lăng Simôn hăng laĭ: “Ih jing Simôn ană Yôhan. Arăng či iâu ih Sêphas” (kiăng laĭ Pêtrôs).</verse>
        <verse number="43">Hrơi tơdơi, Yêsu kiăng nao pơ kwar Galilê. Ñu sem Philip hăng laĭ kơ gơ̆: “Đuaĭ tui kâo bĕ.” </verse>
        <verse number="44">Philip jing sa čô mơnuih Plei Bêtsaida, plei hrŏm hơbĭt hăng Andrê, Pêtrôs. </verse>
        <verse number="45">Philip sem Natanel hăng laĭ kơ gơ̆: “Gơmơi hmâo ƀuh laih Pô Môis hmâo čih amăng Hră Tơlơi Juăt, laih anŭn ƀing pô laĭ lui hlâo hmâo čih laih mơ̆n; anŭn jing Yêsu Plei Nasaret, ană Yôsep.” </verse>
        <verse number="46">Natanel laĭ: “Hmâo tơlơi hơgĕt hiam tơbiă rai mơ̆ng plei Nasaret?” Philip laĭ: “Rai lăng bĕ!” </verse>
        <verse number="47">Yêsu ƀuh Natanel rai pơ Ñu, laih anŭn Ñu laĭ kơ gơ̆: “Anai jing sa čô mơnuih Israel sĭt, amăng ñu ƀu hmâo tơlơi wĕ wŏ ôh!” </verse>
        <verse number="48">Natanel tơña kơ Yêsu: “Hyư̆m ih thâo krăn kâo?” Yêsu laĭ glaĭ: “Hlâo kơ Philip iâu ih, hlăk ih dŏ gah yŭ phŭn hra Kâo ƀuh ih laih.” </verse>
        <verse number="49">Natanel laĭ glaĭ: “Ơ Nai, Ih jing Ană Ơi Adai! Ih jing Pơtao ană Israel!” </verse>
        <verse number="50">Yêsu laĭ kơ gơ̆: “Djơ̆ mơ̆ yua kơ kâo laĭ kâo ƀuh ih dŏ gah yŭ phŭn hra hnŭn yơh ih đaŏ? Ih či ƀuh lu tơlơi prŏng hloh kơ tơlơi anŭn dơ̆ng.” </verse>
        <verse number="51">Laih anŭn Yêsu laĭ glaĭ: “Kâo laĭ kơ ƀing gih sĭt biă mă, ƀing gih či ƀuh adai pŏk, laih anŭn ling jang Ơi Adai đĭ trŭn ƀơi Ană Mơnuih.”</verse>
      </chapter>
      <chapter number="2">
        <verse number="1">Klâo hrơi mơ̆ng anŭn, hmâo tơlơi pơkol rơkơi bơnai pơ Plei Kana amăng kwar Galilê. Amĭ Yêsu pơ anŭn mơ̆n. </verse>
        <verse number="2">Arăng ăt jak Yêsu hăng ƀing ding kơna Ñu nao kơ tơlơi pơkol rơkơi bơnai anŭn mơ̆n. </verse>
        <verse number="3">Tơ abih tơpai laih, amĭ Yêsu laĭ hăng Yêsu: “Gơñu ƀu hmâo ia tơpai dơ̆ng tah.” </verse>
        <verse number="4">Yêsu laĭ glaĭ: “Ơ amĭ, hơgĕt tơlơi anai djơ̆ kơ ih hăng kâo? Mông kâo aka truh ôh.” </verse>
        <verse number="5">Amĭ Yêsu laĭ kơ ƀing buih bruă: “Hơgĕt tơlơi Ñu pơđar kơ ƀing gih brơi ƀing gih ngă mơtam hŏ!” </verse>
        <verse number="6">Pơ anŭn hmâo năm boh čeh boh pơtâo, pioh yua kơ tơlơi pơrơgoh tui hăng tơlơi juăt ƀing Yuđa. Rĭm boh čeh dưi pioh giăm kơ sa rơtuh lit ia. </verse>
        <verse number="7">Yêsu laĭ kơ gơñu: “Tuh ia pơbă abih čeh anai.” Gơñu tuh ia pơbă truh pơ tơƀuai abih čeh anŭn. </verse>
        <verse number="8">Yêsu laĭ kơ gơñu: “Tuah ba ia anai kơ pô wai tơlơi ƀơ̆ng huă.” Tui anŭn gơñu tuah ba yơh. </verse>
        <verse number="9">Tơ pô wai tơlơi ƀơ̆ng huă liah ia hmâo jing laih tơpai anŭn, samơ̆ ñu ƀu thâo ôh mơ̆ng pơpă tơbiă rai tơpai anŭn (samơ̆ ƀing ding kơna tuah ia anŭn thâo yơh), pô wai tơlơi ƀơ̆ng huă iâu han tao </verse>
        <verse number="10">hăng laĭ kơ gơ̆: “Rĭm čô mơnuih pơdơ̆ng brơi arăng mơñum ia tơpai hiam blŭng hlâo; laih anŭn tơ arăng mơñum lu laih, ñu brơi mơñum ia tơpai tơba ƀiă. Samơ̆ ih djă pioh ia tơpai hiam tơl truh ră anai.” </verse>
        <verse number="11">Anai yơh jing gru tơlơi mơsêh mơyang tal blŭng hlâo Yêsu ngă pơ plei Kana amăng kwar Galilê, pơrơđah tơlơi ang yang Ñu. Hnŭn yơh ƀing ding kơna Ñu đaŏ kơ Ñu. </verse>
        <verse number="12">Giơ̆ng anŭn, Yêsu hăng amĭ Ñu, ƀing adơi Ñu hăng ƀing ding kơna Ñu trŭn nao pơ Plei Kapernum; gơñu dŏ pơ anŭn ƀiă hrơi.</verse>
        <verse number="13">Phĕt Tơlơi Găn ƀing Yuđa giăm truh, tui anŭn Yêsu đĭ nao pơ plei Yêrusalem. </verse>
        <verse number="14">Amăng Sang Kơkuh Pơpŭ Ñu ƀuh ƀing sĭ rơmo, triu, čĭm bơrơgơ̆m laih anŭn ƀing pơplih prăk dŏ ber ƀơi kơƀang gơñu. </verse>
        <verse number="15">Yêsu kuĭ hrĕ ngă gai hnuăt, laih anŭn puh pơđuaĭ ƀing anŭn mơ̆ng Sang Kơkuh Pơpŭ, wơ̆t triu hăng rơmo. Ñu tuh hĭ asar prăk ƀing pơplih prăk hăng tơlư̆ hĭ kơƀang gơñu. </verse>
        <verse number="16">Yêsu laĭ kơ ƀing sĭ čĭm kơtrâo: “Mă pơđuaĭ bĕ abih gơnam anŭn mơ̆ng anai; Anăm pơjing sang Ama kâo jing hĭ sang sĭ mơdrô ôh.” </verse>
        <verse number="17">Ƀing ding kơna Ñu hơdơr Tơlơi Ơi Adai pơhiăp hmâo čih: “Ơ Ơi Adai, tơlơi hur har kơ sang Ih, kar hăng apui čuh amăng lăm kâo.”</verse>
        <verse number="18">Ƀing Yuđa tơña kơ Ñu: “Hơgĕt gru kơnăl mơyang Ih pơrơđah kơ gơmơi ƀuh kiăng pơklă kơ tơlơi dưi Ih dưi ngă bruă anai?”</verse>
        <verse number="19">Yêsu laĭ glaĭ: “Pơrai hĭ bĕ sang kơkuh pơpŭ anai, laih anŭn Kâo či pơdơ̆ng glaĭ ñu amăng klâo hrơi.”</verse>
        <verse number="20">Tui anŭn ƀing Yuđa laĭ: “Arăng pơdơ̆ng sang kơkuh pơpŭ anai pă pluh năm thŭn, samơ̆ Ih či pơdơ̆ng glaĭ ñu kơnơ̆ng amăng klâo hrơi đôč hă?”</verse>
        <verse number="21">Samơ̆ sang kơkuh pơpŭ Ñu laĭ anŭn jing drơi jan Ñu pô. </verse>
        <verse number="22">Hnŭn yơh, giơ̆ng Yêsu hơdip glaĭ mơ̆ng tơlơi djai, ƀing ding kơna Ñu hơdơr glaĭ Yêsu hmâo laĭ tơlơi anŭn; hnŭn yơh gơñu đaŏ kơ Hră Ơi Adai Pơhiăp hăng tơlơi Yêsu hmâo pơhiăp laih.</verse>
        <verse number="23">Tơdang Yêsu dŏ amăng Plei Yêrusalem hlăk hrơi phĕt Tơlơi Găn, lu mơnuih ƀuh gru kơnăl mơyang Yêsu ngă, gơñu đaŏ kơ Yêsu yơh. </verse>
        <verse number="24">Samơ̆ Yêsu ƀu jao Ñu pô kơ gơñu ôh, yua kơ Ñu thâo krăn laih abih bang mơnuih, </verse>
        <verse number="25">laih anŭn Ñu ƀu tơguan kơ tơlơi arăng ngă gơ̆ng jơlan kơ hlơi hlơi ôh, yua kơ Ñu thâo laih hyư̆m amăng pran jua mơnuih jing.</verse>
      </chapter>
      <chapter number="3">
        <verse number="1">Hmâo sa čô amăng ƀing Pharisi anăn ñu Nikôđem. Ñu jing sa čô amăng ƀing khua gĭt gai ană Yuđa. </verse>
        <verse number="2">Hlăk mlam, ñu nao pơ Yêsu hăng laĭ: “Rabi, gơmơi thâo Ih jing sa čô nai tơbiă rai mơ̆ng Ơi Adai; ƀu hmâo ôh hlơi dưi ngă tơlơi mơsêh mơyang Ih hmâo ngă laih tơdah ƀu hmâo Ơi Adai dŏ hrŏm hơbĭt hăng ñu.”</verse>
        <verse number="3">Yêsu laĭ glaĭ: “Kâo laĭ kơ ih sĭt biă mă, tơdah sa čô mơnuih ƀu tơkeng glaĭ dơ̆ng, ñu ƀu dưi ƀuh Dêh Čar Pơtao Ơi Adai ôh.”</verse>
        <verse number="4">Nikôđem laĭ glaĭ: “Hyư̆m sa čô mơnuih tha laih dưi tơkeng glaĭ dơ̆ng lĕ? Dưi mơ̆ ñu mŭt glaĭ amăng kian amĭ ñu hăng tơkeng tal dua dơ̆ng?”</verse>
        <verse number="5">Yêsu laĭ glaĭ: “Kâo laĭ kơ ih sĭt biă mă, tơdah sa čô mơnuih ƀu kơnang kơ ia laih anŭn hăng Yang Bơngăt Hiam kiăng kơ tơkeng glaĭ dơ̆ng, ñu anŭn ƀu dưi mŭt amăng Dêh Čar Pơtao Ơi Adai ôh. </verse>
        <verse number="6">Tơlơi hơgĕt tơkeng rai mơ̆ng asar đeh ñu jing asar đeh, tơlơi hơgĕt tơkeng rai mơ̆ng Yang Bơngăt Hiam ñu jing bơngăt mơyang. </verse>
        <verse number="7">Anăm kơtuă hling ôh kơ tơlơi kâo hmâo laĭ laih kơ ih: ‘Ƀing gih khŏm tơkeng glaĭ dơ̆ng.’ </verse>
        <verse number="8">Pơpă angĭn kiăng thut ñu thut yơh, ih hmư̆ dơnai ñu, samơ̆ ih ƀu thâo ôh mơ̆ng pơpă ñu tơbiă rai, ăt kŏn thâo lơi pơpă ñu nao. Hlơi pô tơkeng rai mơ̆ng Yang Bơngăt Hiam ăt ñu jing kar hăng anŭn mơ̆n.”</verse>
        <verse number="9">Nikôđem tơña: “Hyư̆m tơlơi anai dưi jing lĕ?” </verse>
        <verse number="10">Yêsu laĭ glaĭ: “Ih jing nai pơtô kơ ƀing Israel, samơ̆ ih ƀu thâo hluh tơlơi anai ôh hă? </verse>
        <verse number="11">Kâo laĭ kơ ih sĭt biă mă: Gơmơi pơhiăp hơgĕt tơlơi gơmơi thâo, pơhaih hơgĕt tơlơi gơmơi hmâo ƀuh laih, samơ̆ ƀing gih ƀu tŭ ôh tơlơi ƀing gơmơi pơhaih. </verse>
        <verse number="12">Tơdah kâo pơhaih kơ ƀing gih khul tơlơi amăng lŏn tơnah, ƀing gih ăt kŏn đaŏ mơ̆n. Hloh kơ anŭn dơ̆ng hyư̆m ƀing gih dưi đaŏ tơdah Kâo pơhaih kơ ƀing gih khul tơlơi amăng adai? </verse>
        <verse number="13">Aka hmâo djơ̆ ôh mơnuih đĭ nao pơ adai, kơnơ̆ng hmâo Pô trŭn rai mơ̆ng adai, jing Ană Mơnuih.”</verse>
        <verse number="14">Kar hăng Môis yol đĭ laih ala ngă hăng kong amăng tơdrŏn tač, ăt kar hăng anŭn mơ̆n arăng či yol đĭ Ană Mơnuih. </verse>
        <verse number="15">Kiăng kơ hlơi pô đaŏ kơ Ñu dưi hmâo tơlơi hơdip hlŏng lar.</verse>
        <verse number="16">Yua kơ Ơi Adai khăp biă mă kơ lŏn tơnah, tơl Ñu brơi Ană Ñu hmâo kơnơ̆ng sa čô, kiăng kơ hlơi pô đaŏ kơ Ană anŭn ñu ƀu răm rơngiă hĭ ôh samơ̆ ñu hmâo tơlơi hơdip hlŏng lar. </verse>
        <verse number="17">Yua kơ Ơi Adai hmâo pơkiaŏ rai laih Ană Ñu amăng lŏn tơnah, ƀu djơ̆ kiăng phat kơđi kơ lŏn tơnah ôh, samơ̆ kiăng kơ lŏn tơnah yua mơ̆ng Ană anŭn dưi hmâo tơlơi pơklaih.</verse>
        <verse number="18">Hlơi pô đaŏ kơ Ană anŭn Ơi Adai ƀu klă kơđi ôh; samơ̆ hlơi pô ƀu đaŏ ôh Ơi Adai klă kơđi kơ ñu laih yơh, yua kơ ñu ƀu đaŏ ôh kơ anăn Ană Ơi Adai hmâo kơnơ̆ng sa čô. </verse>
        <verse number="19">Tơlơi klă kơđi anŭn jing tui anai: Tơlơi bơngač hmâo truh laih amăng lŏn tơnah, samơ̆ ană mơnuih khăp kơ tơlơi kơnăm mơmŏt lu hloh kơ tơlơi bơngač, yua kơ bruă gơñu ngă jing soh sat. </verse>
        <verse number="20">Yua kơ hlơi pô ngă tơlơi sat ñu bơrơmŭt kơ tơlơi bơngač, laih anŭn ƀu nao ôh pơ tơlơi bơngač, hwĭ kơ rơđah hĭ bruă ñu ngă. </verse>
        <verse number="21">Samơ̆ hlơi pô ngă tui tơlơi sĭt, ñu nao pơ tơlơi bơngač yơh, kiăng kơ khul bruă ñu ngă dưi rơđah klă, yua kơ ñu ngă tui hăng tơlơi Ơi Adai kiăng.</verse>
        <verse number="22">Giơ̆ng anŭn, Yêsu hăng ƀing ding kơna Ñu nao pơ tring Yuđa. Ñu dŏ hăng gơñu pơ anŭn laih anŭn ngă ƀatem. </verse>
        <verse number="23">Yôhan ăt ngă ƀatem mơ̆n ƀơi plei Ênon, giăm plei Salim, yua kơ pơ anŭn hmâo lu ia, laih anŭn ƀing ană plei rai kiăng tŭ ƀatem. </verse>
        <verse number="24">Hlăk anŭn arăng aka krư̆ Yôhan amăng sang mơnă ôh.</verse>
        <verse number="25">Hlăk anŭn, hmâo tơlơi pơrơjah tơ̆ng krah ƀing ding kơna Yôhan hăng sa čô mơnuih Yuđa kơ phĕt tơlơi rao pơrơgoh. </verse>
        <verse number="26">Gơñu nao pơ Yôhan hăng laĭ: “Ơ Nai, pô hmâo dŏ laih hăng ih ƀơi gah adih hang ia krong Yurdan, kơ pô anŭn yơh ih hmâo ngă gơ̆ng jơlan laih, ră anai Ñu dŏ ngă ƀatem, abih bang mơnuih leng kơ nao pơ Ñu soh sel.”</verse>
        <verse number="27">Yôhan laĭ glaĭ: “Tơdah Ơi Adai ƀu pha brơi, ƀu hmâo hlơi dưi mă tŭ hơgĕt gĕt ôh. </verse>
        <verse number="28">Ƀing gih yơh jing pô ngă gơ̆ng jơlan kơ tơlơi kâo hmâo laĭ laih, kâo pô ƀu djơ̆ jing Yang Krist ôh, samơ̆ Ơi Adai pơkiaŏ kâo rai hlâo kơ Ñu. </verse>
        <verse number="29">Hlơi pô dŏ kơ dra pơkô̆, ñu anŭn jing tơdăm pơkô̆; samơ̆ ƀing gơyut kơ pô tơdăm pơkô̆ dŏ giăm hmư̆ hiăp tơdăm pơkô̆ anŭn gơñu bă hăng tơlơi hơ̆k mơak biă mă. Anŭn jing tơlơi hơ̆k mơak klă tum kơ kâo yơh. </verse>
        <verse number="30">Ñu khŏm đĭ tui, kâo khŏm trŭn tui.”</verse>
        <verse number="31">Pô rai mơ̆ng glong Ñu jing prŏng hloh kơ abih bang. Pô tơbiă mơ̆ng lŏn tơnah jing pô lơ̆m kơ lŏn tơnah, ñu pơhiăp khul tơlơi lơ̆m kơ lŏn tơnah; samơ̆ pô rai mơ̆ng adai jing pô glong hloh kơ abih bang. </verse>
        <verse number="32">Ñu ngă gơ̆ng jơlan hơgĕt tơlơi Ñu hmâo ƀuh hăng hmư̆ laih, samơ̆ ƀu hmâo hlơi tŭ mă tơlơi Ñu ngă gơ̆ng jơlan ôh. </verse>
        <verse number="33">Hlơi pô tŭ mă tơlơi Ñu ngă gơ̆ng jơlan, pô anŭn pơhaih Ơi Adai jing sĭt. </verse>
        <verse number="34">Pô Ơi Adai hmâo pơkiaŏ rai, Ñu pơhaih boh pơhiăp Ơi Adai, yua kơ Ơi Adai pha brơi Yang Bơngăt Hiam kơ Ñu tơl ƀu hmâo hơnơ̆ng pơkă ôh. </verse>
        <verse number="35">Ama khăp kơ Ană laih anŭn hmâo jao laih abih bang tơlơi dưi amăng tơngan Ană. </verse>
        <verse number="36">Hlơi pô đaŏ kơ Ană, ñu hmâo tơlơi hơdip hlŏng lar; hlơi pô ƀu đaŏ ôh kơ Ană, ñu ƀu dưi ƀuh ôh tơlơi hơdip, samơ̆ tơlơi Ơi Adai hil ăt dŏ ƀơi ñu nanao.</verse>
      </chapter>
      <chapter number="4">
        <verse number="1">Tơ Yêsu thâo ƀing Pharisi hmư̆ hing kơ Ñu hmâo pơjing laih anŭn ngă ƀatem kơ ƀing ding kơna lu hloh kơ Yôhan, </verse>
        <verse number="2">(biă mă ƀu djơ̆ Yêsu pô ôh ngă ƀatem kơ arăng, kơnơ̆ng ƀing ding kơna Ñu đôč ngă.) </verse>
        <verse number="3">Yêsu tơbiă mơ̆ng kwar Yuđa wơ̆t glaĭ pơ kwar Galilê. </verse>
        <verse number="4">Samơ̆ Yêsu khŏm găn nao kwar Samari, </verse>
        <verse number="5">Tui anŭn Ñu truh pơ sa boh plei amăng kwar Samari, anăn Sikar jĕ pơ hmua Yakôp brơi kơ ană ñu Yôsep. </verse>
        <verse number="6">Pơ anŭn hmâo ia dơmun Yakôp. Yêsu gleh rơbưi yua kơ rơbat, tui anŭn Ñu dŏ ber ƀơi ia dơmun. Hlăk anŭn năng ai pluh dua mông yang hrơi dơ̆ng.</verse>
        <verse number="7">Hmâo sa čô đah kơmơi Samari rai sŏ ia. Yêsu laĭ hăng gơ̆: “Pha kâo mơñum ia ih đa.” </verse>
        <verse number="8">(Hlăk anŭn ƀing ding kơna Ñu nao laih pơ plei kiăng blơi mơnơ̆ng ƀơ̆ng huă.)</verse>
        <verse number="9">Đah kơmơi Samari laĭ kơ Ñu: “Hyư̆m, Ih jing mơnuih Yuđa pŭng kơ rơkâo mơñum ia mơ̆ng kâo jing đah kơmơi Samari lĕ?” (Yua kơ mơnuih Yuđa ƀu pơgop pơlir hăng mơnuih Samari ôh.)</verse>
        <verse number="10">Yêsu laĭ glaĭ: “Tơdah ih thâo mơnơ̆ng Ơi Adai pha brơi, laih anŭn tơdah ih thâo krăn hlơi pô dŏ pơhiăp hơbĭt hăng ih: ‘Pha kâo mơñum ia ih đa,’ tui anŭn ih pô či rơkâo kơ Ñu, laih anŭn Ñu či brơi ia hơdip kơ ih.”</verse>
        <verse number="11">Đah kơmơi laĭ kơ Ñu: “Ơ Khua, ih ƀu hmâo kơthŭng sŏ ia ôh, hloh kơ anŭn ia dơmun anai dlam dơ̆ng; tui anŭn mơ̆ng pơpă ih hmâo ia hơdip anŭn lĕ? </verse>
        <verse number="12">Djơ̆ mơ̆ ih prŏng hloh kơ Yakôp ơi adon gơmơi đưm, pô hmâo brơi kơ gơmơi ia dơmun anai, laih anŭn ñu pô wơ̆t hăng ƀing ană đah rơkơi ñu, hlô mơnơ̆ng ñu rong, leng kơ mơñum ia anai soh sel?” </verse>
        <verse number="13">Yêsu laĭ glaĭ: “Hlơi pô mơñum ia anai ăt či mơhao dơ̆ng, </verse>
        <verse number="14">samơ̆ hlơi pô mơñum ia Kâo či pha brơi, ƀu či mơhao dơ̆ng tah; ia Kâo pha brơi či jing hĭ amăng ñu sa bĭt akŏ ia ƀlĕ bluh hlŏng truh pơ tơlơi hơdip hlŏng lar.” </verse>
        <verse number="15">Đah kơmơi anŭn laĭ hăng Ñu: “Ơ Khua, rơkâo kơ ih brơi ia anŭn kơ kâo bĕ, kiăng kơ kâo ƀu mơhao dơ̆ng ôh, kŏn rai sŏ ia anai dơ̆ng lơi.”</verse>
        <verse number="16">Yêsu laĭ kơ gơ̆: “Nao iâu rơkơi ih bĕ, hăng wơ̆t glaĭ pơ anai.” </verse>
        <verse number="17">Đah kơmơi laĭ glaĭ: “Kâo ƀu hmâo rơkơi ôh.” Yêsu laĭ kơ gơ̆: “Djơ̆ yơh ih laĭ: ‘kâo ƀu hmâo rơkơi ôh’, </verse>
        <verse number="18">yua kơ ih hmâo rơma čô rơkơi laih, laih anŭn mơnuih ih dŏ ră anai ñu ƀu djơ̆ rơkơi ih mơ̆n. Djơ̆ yơh ih laĭ tui anŭn.” </verse>
        <verse number="19">Đah kơmơi anŭn laĭ kơ Ñu: “Ơ Khua, kâo thâo Ih jing sa čô pô laĭ lui hlâo. </verse>
        <verse number="20">Ƀing ơi adon gơmơi kơkuh pơpŭ ƀơi hăng ngŏ čư̆ anai; samơ̆ ƀing ih laĭ amăng plei Yêrusalem yơh jing anih lăp arăng kơkuh pơpŭ.” </verse>
        <verse number="21">Yêsu laĭ kơ gơ̆: “Ơ đah kơmơi, đaŏ bĕ kơ Kâo, mông giăm truh, ƀing gih ƀu kơkuh pơpŭ kơ Ama ƀơi hăng ngŏ čư̆ anai, kŏn djơ̆ pơ plei Yêrusalem lơi. </verse>
        <verse number="22">Ƀing gih kơkuh pơpŭ kơ pô ƀing gih ƀu thâo krăn ôh; samơ̆ gơmơi jing ƀing Yuđa kơkuh pơpŭ kơ pô gơmơi thâo krăn, yua kơ tơlơi pơklaih tơbiă rai mơ̆ng ƀing mơnuih Yuđa. </verse>
        <verse number="23">Samơ̆ mông giăm truh, laih anŭn ñu truh laih, tơ ƀing mơnuih kơkuh pơpŭ hăng tơlơi sĭt, či kơkuh pơpŭ kơ Ama hăng bơngăt jua laih anŭn hăng tơlơi sĭt; ƀing kơkuh pơpŭ kar hăng anŭn yơh Ama kiăng. </verse>
        <verse number="24">Ơi Adai jing bơngăt mơyang, hnŭn yơh ƀing kơkuh pơpŭ kơ Ñu, khŏm kơkuh pơpŭ hăng bơngăt jua laih anŭn hăng tơlơi sĭt.” </verse>
        <verse number="25">Đah kơmơi anŭn laĭ kơ Yêsu: “Kâo thâo Yang Mêsi či rai ‘Pô anŭn arăng iâu Yang Krist’; Tơ Ñu rai, Ñu či bơrơđah brơi kơ ƀing ta abih bang tơlơi.” </verse>
        <verse number="26">Yêsu laĭ kơ ñu: “Kâo, pô dŏ pơhiăp hăng ih, jing Pô anŭn yơh.”</verse>
        <verse number="27">Hlăk anŭn ƀing ding kơna Ñu truh. Gơñu kơtuă hling ƀuh Ñu dŏ pơhiăp hăng sa čô đah kơmơi, samơ̆ ƀu hmâo ôh sa čô tơña kơ Ñu: “Hơgĕt Ih kiăng?” Ƀôdah “Hyư̆m Ih dŏ pơhiăp hăng ñu?”</verse>
        <verse number="28">Tui anŭn đah kơmơi anŭn lui hĭ čeh ia ñu, hăng nao pơ plei laĭ kơ ƀing ană plei pla. </verse>
        <verse number="29">“Rai bĕ, lăng sa čô đah rơkơi hmâo laĭ djơ̆ abih bang tơlơi kâo hmâo ngă laih. Pô anŭn ƀu djơ̆ Yang Krist ôh hă?” </verse>
        <verse number="30">Gơñu tơbiă mơ̆ng plei hăng nao pơ Yêsu.</verse>
        <verse number="31">Tơdang anŭn, ƀing ding kơna pơđur kơ Yêsu: “Ơ Nai, ƀơ̆ng huă bĕ.”</verse>
        <verse number="32">Samơ̆ Ñu laĭ glaĭ: “Kâo hmâo gơnam ƀơ̆ng huă samơ̆ ƀing gih ƀu thâo ôh.”</verse>
        <verse number="33">Tui anŭn ƀing ding kơna bơlaĭ tơdruă gơñu pô: “Hmâo hlơi ba mơnơ̆ng ƀơ̆ng huă kơ Ñu hă?”</verse>
        <verse number="34">Yêsu laĭ kơ ƀing gơ̆: “Mơnơ̆ng ƀơ̆ng huă Kâo jing ngă tui hăng tơlơi kiăng Pô hmâo pơkiaŏ rai Kâo, hăng ngă pơgiơ̆ng hĭ bruă Ñu. </verse>
        <verse number="35">Ƀu djơ̆ ôh hă ƀing gih laĭ: ‘Dŏ pă blan dơ̆ng truh bơyan hơpuă’? Samơ̆ Kâo laĭ kơ ƀing gih, angak mơta lăng bĕ, hăng lăng khul hmua hmâo pơdai tơsă, laih anŭn bơyan hơpuă truh laih yơh. </verse>
        <verse number="36">Pô hơpuă hmâo mă tŭ laih prăk apah hăng hrui pơƀŭt boh than pioh kơ tơlơi hơdip hlŏng lar; tui anŭn kiăng kơ pô sai hăng pô hơpuă dưi hơ̆k mơak hrŏm hơbĭt. </verse>
        <verse number="37">Yua kơ tui anai tơlơi arăng juăt laĭ: ‘Pô anai sai, pô pơkŏn hơpuă’ jing djơ̆ biă mă yơh. </verse>
        <verse number="38">Kâo hmâo pơkiaŏ ƀing gih nao hơpuă pơ anih ƀing gih ƀu mă bruă ôh. Ƀing pơkŏn mă bruă laih, laih anŭn ƀing gih kơnơ̆ng hơpuă mă boh than mơ̆ng bruă gơñu đôč.”</verse>
        <verse number="39">Hmâo lu ƀing Samari amăng plei anŭn đaŏ kơ Yêsu, yua kơ tơlơi đah kơmơi anŭn hmâo ngă gơ̆ng jơlan: “Ñu hmâo laĭ djơ̆ abih bang tơlơi kâo hmâo ngă.” </verse>
        <verse number="40">Tui anŭn tơ ƀing Samari nao pơ Yêsu, gơñu rơkâo kơ Yêsu dŏ glaĭ hrŏm hơbĭt hăng gơñu, laih anŭn Yêsu dŏ glaĭ pơ anŭn dua hrơi.</verse>
        <verse number="41">Hmâo mơnuih đaŏ lu hloh dơ̆ng yua kơ tơlơi Yêsu pơtô. </verse>
        <verse number="42">Gơñu laĭ kơ đah kơmơi anŭn: “Ră anai gơmơi đaŏ ƀu djơ̆ yua kơ tơlơi ih ngă gơ̆ng jơlan ôh, samơ̆ yua kơ gơmơi pô hmâo hmư̆ laih, hăng thâo sĭt Ñu yơh jing Pô Pơklaih lŏn tơnah.”</verse>
        <verse number="43">Dua hrơi mơ̆ng anŭn, Yêsu lui anih anŭn nao pơ kwar Galilê; </verse>
        <verse number="44">yua kơ Yêsu pô hmâo laĭ pơsĭt, arăng ƀu pơpŭ pơyom ôh sa čô pô laĭ lui hlâo amăng plei ñu pô. </verse>
        <verse number="45">Tơ Ñu truh pơ kwar Galilê, ƀing mơnuih Galilê mơak čơkă jum Ñu, yua kơ gơñu hmâo ƀuh abih bang tơlơi Ñu hmâo ngă amăng plei Yêrusalem ƀơi hrơi phĕt Tơlơi Găn, yua kơ wơ̆t gơñu mơ̆n hmâo nao kơ tơlơi phĕt anŭn.</verse>
        <verse number="46">Tui anŭn Yêsu wơ̆t glaĭ dơ̆ng pơ plei Kana amăng kwar Galilê, anih Ñu hmâo hrih ia ƀlăng jing tơpai. Pơ plei Kapernum hmâo sa čô ană đah rơkơi khua prŏng dŏ ruă. </verse>
        <verse number="47">Tơ khua anŭn hmư̆ Yêsu tơbiă rai mơ̆ng kwar Yuđa nao pơ kwar Galilê, ñu nao pơ Yêsu hăng rơkâo kơ Gơ̆ nao pơ plei Kapernum pơsuaih ană đah rơkơi ñu, yua kơ gơ̆ ruă giăm či djai. </verse>
        <verse number="48">Tui anŭn Yêsu laĭ kơ ñu: “Tơdah ƀing gih ƀu ƀuh ôh gru kơnăl mơyang hăng tơlơi mơsêh mơyang, ƀing gih ƀu či đaŏ ôh.”</verse>
        <verse number="49">Khua anŭn laĭ glaĭ: “Ơ Khua, rơkâo kơ Ih rai bĕ hlâo kơ ană kâo djai.”</verse>
        <verse number="50">Yêsu laĭ kơ ñu: “Nao bĕ, ană đah rơkơi ih či hơdip.” Pô anŭn đaŏ kơ tơlơi Yêsu hmâo laĭ kơ ñu, gơ̆ glaĭ yơh. </verse>
        <verse number="51">Tơdang ñu dŏ rơbat ƀơi jơlan, ƀing ding kơna ñu nao čơkă ñu hăng laĭ: “Ană đah rơkơi ih ăt dŏ hơdip.”</verse>
        <verse number="52">Tui anŭn pô khua tơña kơ gơñu hlăk hơdôm mông ană ñu suaih. Gơñu laĭ: “Tơ̆m brơi hlăk sa mông klam tơlơi duăm rơŏt ñu abih.” </verse>
        <verse number="53">Pô ama anŭn thâo djơ̆ ƀơi mông anŭn yơh Yêsu hmâo laĭ kơ ñu: “Ană đah rơkơi ih či hơdip” Tui anŭn ñu hăng abih bang sang anŏ ñu đaŏ yơh.</verse>
        <verse number="54">Anai jing tơlơi mơsêh mơyang tal dua Yêsu hmâo ngă tơdơi kơ Ñu tơbiă mơ̆ng kwar Yuđa glaĭ pơ kwar Galilê.</verse>
      </chapter>
      <chapter number="5">
        <verse number="1">Tơdơi kơ anŭn hmâo hrơi phĕt ƀing ană Yuđa, Yêsu đĭ nao pơ plei Yêrusalem. </verse>
        <verse number="2">Amăng plei Yêrusalem jĕ amăng jang Triu hmâo sa dơnao ia hmâo rơma boh adring, amăng tơlơi Hêbrơ arăng iâu Bêtesda. </verse>
        <verse number="3">Ƀơi khul adring anŭn hmâo lu mơnuih duăm ruă dŏ đih, hmâo mơnuih bum mơta, đŭt tơkai, rơwen rơwo. </verse>
        <verse number="5">Ƀơi anŭn hmâo sa čô đah rơkơi ruă klâo pluh sapăn thŭn laih. </verse>
        <verse number="6">Yêsu ƀuh ñu hăng thâo kơ ñu dŏ đih pơ anŭn sui thŭn laih, hnŭn yơh Yêsu tơña kơ ñu: “Ih kiăng suaih mơ̆?”</verse>
        <verse number="7">Mơnuih ruă anŭn laĭ glaĭ: “Ơ Khua, hlăk ia tơglăk kâo ƀu hmâo ôh mơnuih djru glŏm kâo amăng dơnao ia; tơdang kâo gir trŭn hmâo laih mơnuih pơkŏn trŭn hlâo kơ kâo.”</verse>
        <verse number="8">Yêsu laĭ kơ ñu: “Tơgŭ bĕ, mă kiao ih hăng rơbat nao.” </verse>
        <verse number="9">Mơnuih anŭn suaih mơtam yơh. Ñu mă kiao hăng rơbat nao.
Hlăk anŭn jing hrơi Saƀat. </verse>
        <verse number="10">Tui anŭn ƀing Yuđa laĭ kơ mơnuih phrâo suaih anŭn: “Hrơi anai jing hrơi Saƀat, ih ƀu dưi glăm ba kiao ih ôh.”</verse>
        <verse number="11">Samơ̆ pô anŭn laĭ glaĭ: “Pô pơsuaih kâo laĭ kơ kâo: ‘Mă ba kiao ih hăng rơbat nao bĕ.’”</verse>
        <verse number="12">Gơñu tơña kơ gơ̆: “Hlơi laĭ kơ ih ‘glăm ba kiao ih hăng rơbat nao?’”</verse>
        <verse number="13">Mơnuih phrâo suaih anŭn ƀu thâo krăn ôh hlơi pô hmâo pơsuaih ñu, yua kơ Yêsu hmâo sek mŭt amăng mơnuih lu pơ anŭn.</verse>
        <verse number="14">Sui ƀiă kơ anŭn Yêsu bưp pô anŭn amăng sang kơkuh pơpŭ, hăng laĭ kơ ñu: “Hơi, ih hmâo suaih laih. Anăm ngă soh dơ̆ng ôh, hwĭ kơ hmâo tơlơi răm hloh dơ̆ng truh kơ ih.”</verse>
        <verse number="15">Pô anŭn nao laĭ pơthâo kơ ƀing Yuđa, Yêsu yơh hmâo pơsuaih ñu. </verse>
        <verse number="16">Ƀing Yuđa čơdơ̆ng ngă sat kơ Yêsu yua kơ Ñu hmâo pơsuaih mơnuih amăng hrơi saƀat. </verse>
        <verse number="17">Samơ̆ Yêsu laĭ glaĭ kơ gơñu: “Ama Kâo ăt mă bruă truh pơ ră anai, Kâo ăt mă bruă tui anŭn mơ̆n.”</verse>
        <verse number="18">Yua kơ tơlơi anŭn yơh, ƀing Yuđa jai kơtang hloh hơduah jơlan kiăng pơdjai Ñu, yua kơ ƀu djơ̆ kơnơ̆ng Ñu gao hrơi saƀat đôč ôh samơ̆ wơ̆t yua kơ Ñu iâu Ơi Adai jing Ama Ñu, Ñu yap Ñu pô bơmơđơr hăng Ơi Adai.</verse>
        <verse number="19">Tui anŭn Yêsu laĭ kơ gơñu: “Kâo laĭ kơ ƀing gih sĭt biă mă, Ană ƀu dưi ngă sa mơta bruă tui hăng Ñu pô kiăng ôh, samơ̆ kơnơ̆ng ngă tơlơi Ñu ƀuh Ama ngă. Yua kơ bruă hơgĕt Ama ngă, Ană ăt ngă kar kaĭ mơ̆n. </verse>
        <verse number="20">Yua kơ Ama khăp kơ Ană hăng pơrơđah brơi Ană abih bang bruă Ñu ngă. Laih anŭn Ñu či pơrơđah kơ Ană bruă prŏng hloh kơ khul bruă anai dơ̆ng, kiăng kơ ƀing gih kơtuă hling. </verse>
        <verse number="21">Kar hăng Ama hmâo pơhơdip glaĭ ƀing mơnuih djai hăng brơi tơlơi hơdip kơ gơñu, ăt kar hăng anŭn mơ̆n Ană brơi tơlơi hơdip kơ hlơi pô Ñu kiăng. </verse>
        <verse number="22">Ama ƀu phat kơđi kơ hlơi hlơi ôh, samơ̆ Ñu hmâo jao abih tơlơi phat kơđi anŭn kơ Ană Ñu, </verse>
        <verse number="23">kiăng kơ abih bang mơnuih leng kơ pơpŭ kơ Ană, kar hăng gơñu pơpŭ kơ Ama mơ̆n. Hlơi pô ƀu pơpŭ kơ Ană, kŏn pơpŭ kơ Ama lơi, jing Pô hmâo pơkiaŏ rai Ñu.”</verse>
        <verse number="24">“Kâo laĭ kơ ƀing gih sĭt biă mă, hlơi pô hmư̆ boh pơhiăp Kâo hăng đaŏ kơ pô pơkiaŏ rai Kâo, ñu anŭn hmâo tơlơi hơdip hlŏng lar; ñu ƀu či tŭ tơlơi phat kơđi ôh, samơ̆ ñu găn tơlơi djai laih anŭn mŭt amăng tơlơi hơdip. </verse>
        <verse number="25">Kâo laĭ kơ ƀing gih sĭt biă mă, mông jĕ truh, laih anŭn hmâo truh laih, tơ ƀing djai či hmư̆ hiăp Ană Ơi Adai; laih anŭn ƀing hmư̆ hiăp Ñu či hơdip. </verse>
        <verse number="26">Yua kơ kar hăng Ama hmâo tơlơi hơdip amăng Ñu Pô, kar hăng anŭn mơ̆n Ñu brơi kơ Ană hmâo tơlơi hơdip amăng Ñu Pô. </verse>
        <verse number="27">Laih anŭn Ama hmâo brơi kơ Ană tơlơi dưi phat kơđi, yua kơ Gơ̆ jing Ană Mơnuih. </verse>
        <verse number="28">Anăm kơtuă hling ôh kơ tơlơi anŭn; yua kơ mông či truh tơ abih bang ƀing dŏ amăng pơsat či hmư̆ hiăp Ñu </verse>
        <verse number="29">laih anŭn tơbiă. Hlơi pô ngă hiam či hơdip glaĭ pioh kơ hơdip, samơ̆ hlơi pô ngă sat či hơdip glaĭ pioh kơ tơlơi phat kơđi.”</verse>
        <verse number="30">“Kâo ƀu dưi ngă hơgĕt bruă mơ̆ng Kâo pô ôh. Kâo phat kơđi tui hăng tơlơi Kâo hmư̆; laih anŭn tơlơi Kâo phat kơđi jing tơpă hơnơ̆ng, yua kơ Kâo ƀu hơduah tơlơi Kâo pô kiăng ôh, samơ̆ tui hăng tơlơi kiăng pô pơkiaŏ rai Kâo.”</verse>
        <verse number="31">“Tơdah Kâo ngă gơ̆ng jơlan pơsĭt kơ Kâo pô, tơlơi Kâo ngă gơ̆ng jơlan anŭn ƀu sĭt ôh. </verse>
        <verse number="32">Hmâo pô pơkŏn ngă gơ̆ng jơlan pơsĭt kơ Kâo, laih anŭn Kâo thâo tơlơi ñu ngă gơ̆ng jơlan pơsĭt kơ Kâo jing sĭt yơh. </verse>
        <verse number="33">Ƀing gih hmâo pơkiaŏ pô pơala gih nao tơña Yôhan, laih anŭn ñu ngă gơ̆ng jơlan pơsĭt kơ tơlơi sĭt. </verse>
        <verse number="34">Ƀu djơ̆ ôh Kâo kiăng kơnang tơlơi gơ̆ng jơlan mơ̆ng mơnuih. Samơ̆ Kâo laĭ tơlơi anŭn kiăng kơ ƀing gih dưi klaih. </verse>
        <verse number="35">Yôhan jing apui kơđen dŏ jă hăng pơčrang rơđah, laih anŭn ƀing gih tŭ mơak jang jai amăng tơlơi rơđah ñu. </verse>
        <verse number="36">Samơ̆ Kâo hmâo tơlơi ngă gơ̆ng jơlan prŏng hloh kơ tơlơi Yôhan gơ̆ng jơlan; yua kơ khul bruă Ama jao brơi Kâo khŏm ngă pơgiơ̆ng, khul bruă anŭn Kâo hlăk ngă ră anai, ngă gơ̆ng jơlan kơ Kâo kơ tơlơi Ama hmâo pơkiaŏ rai Kâo. </verse>
        <verse number="37">Laih anŭn Ama, Pô hmâo pơkiaŏ rai Kâo, ăt ngă gơ̆ng jơlan kơ Kâo. Ƀing gih aka hmư̆ djơ̆ ôh hiăp Ñu, kŏn ƀuh djơ̆ rup drơi jan Ñu lơi, </verse>
        <verse number="38">laih anŭn boh pơhiăp Ñu ƀu dŏ amăng ƀing gih ôh, yua kơ ƀing gih ƀu đaŏ ôh kơ pô Ñu hmâo pơkiaŏ rai. </verse>
        <verse number="39">Ƀing gih kơtuai sem Hră Ơi Adai Pơhiăp, yua kơ ƀing gih pơmĭn amăng anŭn hmâo tơlơi hơdip hlŏng lar. Tơlơi Ơi Adai Pơhiăp anŭn yơh ngă gơ̆ng jơlan kơ Kâo. </verse>
        <verse number="40">Samơ̆ ƀing gih hơngah ƀu kiăng rai pơ Kâo ôh kiăng hmâo tơlơi hơdip.</verse>
        <verse number="41">Kâo ƀu sem hơduah tơlơi guh kơang mơ̆ng mơnuih mơnam ôh. </verse>
        <verse number="42">Samơ̆ Kâo thâo ƀing gih ƀu hmâo tơlơi khăp Ơi Adai dŏ amăng ƀing gih ôh. </verse>
        <verse number="43">Kâo hmâo rai laih amăng anăn Ama Kâo, samơ̆ ƀing gih ƀu tŭ jum Kâo ôh; tơdah pô pơkŏn rai amăng anăn ñu pô ƀing gih či tŭ jum ñu yơh. </verse>
        <verse number="44">Ƀing gih khăp mă tŭ tơlơi guh kơang mơ̆ng tơdruă samơ̆ gih ƀu hơduah ôh tơlơi ư-ang rai mơ̆ng hơjăn Ơi Adai. Tui anŭn hyư̆m ƀing gih dưi đaŏ lĕ? </verse>
        <verse number="45">Anăm pơmĭn ôh Kâo či phong ƀing gih ƀơi anăp Ama. Môis yơh jing pô či phong kơ ƀing gih, ƀơi ñu yơh ƀing gih čang rơmang. </verse>
        <verse number="46">Tơdah ƀing gih hmâo đaŏ kơ Môis, ăt ƀing gih či đaŏ kơ Kâo mơ̆n, yua kơ ñu hmâo čih djơ̆ kơ Kâo. </verse>
        <verse number="47">Samơ̆ tơdah ƀing gih ƀu đaŏ ôh kơ tơlơi ñu čih, hyư̆m ƀing gih dưi đaŏ kơ tơlơi Kâo pơhiăp?”</verse>
      </chapter>
      <chapter number="6">
        <verse number="1">Giơ̆ng anŭn Yêsu găn nao pơ hang gah dih ia rơsĭ Galilê, anăn pơkŏn dơ̆ng ia rơsĭ Tibêrias. </verse>
        <verse number="2">Sa phung mơnuih lu đuaĭ tui Ñu, yua kơ gơñu hmâo ƀuh gru tơlơi mơsêh mơyang Yêsu pơsuaih ƀing mơnuih duăm ruă. </verse>
        <verse number="3">Yêsu đĭ pơ čư̆ laih anŭn dŏ ber pơ anŭn hrŏm hơbĭt hăng ƀing ding kơna Ñu. </verse>
        <verse number="4">Hrơi phĕt Tơlơi Găn ƀing ană Yuđa jĕ truh yơh. </verse>
        <verse number="5">Tơdang Yêsu angak mơta Ñu ƀuh phung mơnuih lu rai pơ Ñu, Ñu laĭ kơ Philip: “Pơpă ƀing ta či blơi ƀañ tơpŭng, kiăng brơi ƀing mơnuih anai ƀơ̆ng?” </verse>
        <verse number="6">Yêsu laĭ tui anŭn kiăng lông lăng Philip, yua kơ Ñu thâo laih hơgĕt Ñu či ngă.</verse>
        <verse number="7">Philip laĭ glaĭ: “Dua rơtuh đơniê blơi ƀañ tơpŭng wơ̆t dah pha brơi rĭm čô ƀơƀiă đôč ăt ƀu djŏp mơ̆n.”</verse>
        <verse number="8">Sa čô amăng ƀing ding kơna Ñu, Andrê adơi Simôn Pêtrôs, laĭ kơ Yêsu, </verse>
        <verse number="9">“Hmâo sa čô čơđai đah rơkơi hmâo rơma klŏ ƀañ tơpŭng pơdai ôrgơ hăng dua drơi akan; samơ̆ hyư̆m dưi djŏp kơ mơnuih lu lĭn anai?”</verse>
        <verse number="10">Yêsu laĭ: “Brơi ƀing ană plei dŏ ber bĕ.” Ƀơi anŭn hmâo lu rơ̆k. Tui anŭn ƀing gơñu dŏ ber. Hmâo năng ai rơma rơbâo čô đah rơkơi. </verse>
        <verse number="11">Yêsu mă ƀañ tơpŭng, giơ̆ng Ñu bơni hơơč kơ Ơi Adai, Ñu pơpha brơi ƀing dŏ ber ƀơi anŭn. Ñu pơpha wơ̆t akan mơ̆n tui hăng hơdôm gơñu kiăng. </verse>
        <verse number="12">Giơ̆ng gơñu ƀơ̆ng trơi laih, Yêsu laĭ kơ ƀing ding kơna Ñu: “Duñ bĕ čơđeh meh ƀañ tơpŭng, akan rơbeh, anăm pơrơngiă hĭ đôč đač ôh.” </verse>
        <verse number="13">Hnŭn yơh gơñu duñ abih čơđeh meh anŭn hmâo bă pluh dua bai čơđeh meh mơ̆ng rơma klŏ ƀañ tơpŭng pơdai ôrgơ anŏ arăng hmâo ƀơ̆ng laih.</verse>
        <verse number="14">Tơ ƀing ană plei ƀuh tơlơi mơsêh mơyang Yêsu hmâo ngă, gơñu laĭ: “Sĭt yơh Pô anai jing Pô laĭ lui hlâo, jing Pô khŏm rai amăng lŏn tơnah!” </verse>
        <verse number="15">Hlăk anŭn Yêsu thâo gơñu či pơgŏ Ñu ngă pơtao, tui anŭn Ñu hơdeč đuaĭ pơ čư̆ dŏ hơjăn Ñu.</verse>
        <verse number="16">Tơ klam truh, ƀing ding kơna Yêsu trŭn nao pơ ia rơsĭ, </verse>
        <verse number="17">đĭ amăng sa boh sŏng hăng čơdơ̆ng găn ia rơsĭ kiăng nao pơ plei Kapernum. Adai mơmŏt laih, samơ̆ Yêsu ăt aka nao truh pơ gơñu ôh. </verse>
        <verse number="18">Ia rơsĭ čơdơ̆ng poh yă yua kơ hmâo angĭn thut kơtang. </verse>
        <verse number="19">Tơ gơñu waih sŏng nao năng ai rơma ƀôdah năm kilômet, gơñu ƀuh Yêsu rơbat ƀơi jơlah ia hăng rai jĕ pơ sŏng. Gơñu hwĭ. </verse>
        <verse number="20">Samơ̆ Yêsu laĭ kơ gơñu: “Anăm hwĭ ôh; Kâo gơ̆ yơh.” </verse>
        <verse number="21">Laih anŭn gơñu mơak jum Yêsu đĭ amăng sŏng. Tañ mơtam sŏng truh pơ hang pơ anih gơñu kiăng nao.</verse>
        <verse number="22">Hrơi tơdơi ƀing ană plei ăt dŏ ƀơi hang gah adih ia rơsĭ kơnơ̆ng ƀuh sa boh sŏng pơ anŭn, laih anŭn gơñu thâo Yêsu ƀu đĭ amăng sŏng hrŏm hơbĭt hăng ƀing ding kơna Ñu ôh kơnơ̆ng hơjăn ƀing ding kơna Ñu đôč nao. </verse>
        <verse number="23">Hmâo lu boh sŏng mơ̆ng plei Tibêrias rai dŏ jĕ ƀơi anih gơñu hmâo ƀơ̆ng ƀañ tơpŭng, giơ̆ng kơ Khua Yang bơni hơơč kơ Ơi Adai. </verse>
        <verse number="24">Tơ ƀing ană plei thâo Yêsu ƀu dŏ pơ anŭn dơ̆ng ôh, ƀing ding kơna Ñu kŏn dŏ pơ anŭn lơi, tui anŭn ƀing ană plei đĭ sŏng nao pơ plei Kapernum kiăng sem Yêsu.</verse>
        <verse number="25">Tơ gơñu ƀuh Yêsu ƀơi hang gah adih ia rơsĭ, gơñu laĭ kơ Ñu: “Ơ Nai, hơbin Ih truh pơ anai?”</verse>
        <verse number="26">Yêsu laĭ glaĭ: “Kâo laĭ kơ ƀing gih sĭt biă mă, ƀing gih hyu sem Kâo, ƀu djơ̆ yua kơ ƀing gih hmâo ƀuh tơlơi mơsêh mơyang ôh, samơ̆ yua ƀing gih hmâo ƀơ̆ng ƀañ tơpŭng trơi laih. </verse>
        <verse number="27">Anăm mă bruă kơ mơnơ̆ng ƀơ̆ng huă thâo răm rai ôh, samơ̆ mă bruă bĕ kơ mơnơ̆ng ƀơ̆ng huă ăt dŏ tơl truh kơ tơlơi hơdip hlŏng lar. Mơnơ̆ng ƀơ̆ng huă anŭn Ană Mơnuih či pha brơi kơ ƀing gih; yua kơ Ñu yơh jing Pô Ơi Adai Ama hmâo kơđŏm gru pơsĭt tŭ ư Ñu laih.”</verse>
        <verse number="28">Gơñu laĭ kơ Yêsu: “Hơgĕt gơmơi khŏm ngă, kiăng mă bruă kơ Ơi Adai?”</verse>
        <verse number="29">Yêsu laĭ glaĭ: “Bruă Ơi Adai anŭn jing brơi ƀing gih đaŏ bĕ kơ Pô Ñu hmâo pơkiaŏ rai laih.”</verse>
        <verse number="30">Gơñu laĭ kơ Yêsu: “Tui anŭn hơgĕt gru kơnăl mơyang Ih ngă kiăng kơ gơmơi ƀuh laih anŭn đaŏ kơ Ih? Hơgĕt bruă Ih ngă lĕ? </verse>
        <verse number="31">Ƀing ơi adon gơmơi hmâo ƀơ̆ng laih ƀañ tơpŭng mana amăng tơdrŏn har, tui hăng tơlơi hmâo čih laih: ‘Ñu brơi kơ ƀing gơñu ƀơ̆ng ƀañ tơpŭng mơ̆ng adai.’”</verse>
        <verse number="32">Laih anŭn Yêsu laĭ kơ gơñu: “Kâo laĭ kơ ƀing gih sĭt biă mă, ƀu djơ̆ Môis ôh hmâo brơi laih kơ ƀing gih ƀañ tơpŭng mơ̆ng adai; samơ̆ Ama Kâo hmâo brơi laih kơ ƀing gih ƀañ tơpŭng mơ̆ng adai. </verse>
        <verse number="33">Yua kơ ƀañ tơpŭng Ơi Adai jing ƀañ mơ̆ng adai trŭn rai pha brơi tơlơi hơdip kơ lŏn tơnah.”</verse>
        <verse number="34">Gơñu laĭ: “Ơ Khua, rơkâo kơ Ih brơi kơ gơmơi ƀañ tơpŭng anŭn nanao.”</verse>
        <verse number="35">Yêsu laĭ kơ gơñu: “Kâo jing ƀañ tơpŭng kơ tơlơi hơdip, hlơi pô rai pơ Kâo ñu ƀu či rơpa ôh, laih anŭn hlơi pô đaŏ kơ Kâo ñu ƀu či mơhao ôh. </verse>
        <verse number="36">Samơ̆ Kâo hmâo laĭ laih kơ ƀing gih, ƀing gih hmâo ƀuh laih Kâo, samơ̆ ƀing gih ăt ƀu đaŏ ôh. </verse>
        <verse number="37">Abih bang ƀing mơnuih Ama brơi kơ Kâo, či rai pơ Kâo; laih anŭn hlơi pô rai pơ Kâo, Kâo ƀu či puh pơđuaĭ ñu ôh. </verse>
        <verse number="38">Yua kơ Kâo trŭn rai laih mơ̆ng adai, ƀu djơ̆ ngă tơlơi Kâo pô kiăng ôh, samơ̆ ngă tui hăng tơlơi Pô pơkiaŏ rai Kâo kiăng. </verse>
        <verse number="39">Anai jing tơlơi kiăng kơ Pô pơkiaŏ rai Kâo: Kâo ƀu dưi pơrơngiă hĭ ôh sa čô amăng abih bang mơnuih Ñu hmâo brơi laih kơ Kâo, samơ̆ Kâo khŏm ngă pơhơdip glaĭ ƀing gơñu ƀơi hrơi đŭt tơdơi. </verse>
        <verse number="40">Yua kơ anai jing tơlơi Ama kâo kiăng: Hlơi pô ƀuh Ană laih anŭn đaŏ kơ Ană, ñu anŭn či hmâo tơlơi hơdip hlŏng lar, Kâo či brơi kơ pô anŭn hơdip glaĭ amăng hrơi đŭt tơdơi.”</verse>
        <verse number="41">Ƀing Ană Yuđa pơhiăp brŏk kơ Yêsu yua kơ Yêsu laĭ: “Kâo jing ƀañ tơpŭng trŭn rai mơ̆ng adai.” </verse>
        <verse number="42">Gơñu laĭ: “Ƀu djơ̆ ôh hă anai jing Yêsu ană Yôsep, amĭ ama Ñu ƀing ta thâo soh sel? Tui anŭn hyư̆m ră anai Ñu laĭ: ‘Kâo trŭn rai mơ̆ng adai?’”</verse>
        <verse number="43">Yêsu laĭ kơ gơñu: “Anăm pơhiăp brŏk tơdruă ƀing gih ôh. </verse>
        <verse number="44">Ƀu hmâo hlơi dưi rai pơ Kâo ôh, tơdah Ama, Pô hmâo pơkiaŏ rai Kâo ƀu dui pô anŭn rai pơ Kâo, laih anŭn Kâo či pơhơdip glaĭ ñu ƀơi hrơi đŭt tơdơi. </verse>
        <verse number="45">Amăng hơdrôm hră ƀing pô laĭ lui hlâo hmâo čih: ‘Ơi Adai či pơhrăm abih bang gơñu,’ Rĭm čô hlơi pô hmâo hmư̆ hăng hrăm laih mơ̆ng Ama, gơñu rai pơ Kâo. </verse>
        <verse number="46">Aka hmâo hlơi ƀuh djơ̆ Ama ôh, kơnơ̆ng pô hmâo rai laih mơ̆ng Ơi Adai, Ñu yơh ƀuh laih Ama. </verse>
        <verse number="47">Kâo laĭ sĭt biă mă kơ ƀing gih, hlơi pô đaŏ hmâo tơlơi hơdip hlŏng lar. </verse>
        <verse number="48">Kâo jing ƀañ tơpŭng tơlơi hơdip. </verse>
        <verse number="49">Ƀing ơi adon ƀing gih hmâo ƀơ̆ng laih ƀañ tơpŭng mana amăng tơdrŏn har, giơ̆ng anŭn gơñu ăt djai mơ̆n. </verse>
        <verse number="50">Anai jing ƀañ tơpŭng trŭn rai mơ̆ng adai, kiăng kơ hlơi pô ƀơ̆ng ñu ƀu djai ôh. </verse>
        <verse number="51">Kâo jing ƀañ tơpŭng tơlơi hơdip trŭn rai mơ̆ng adai. Tơdah hlơi pô ƀơ̆ng ƀañ anai, ñu či hơdip hlŏng lar; ƀañ tơpŭng Kâo či pha brơi yua kơ tơlơi hơdip kơ lŏn tơnah, anŭn jing asar Kâo pô.”</verse>
        <verse number="52">Yua kơ tơlơi anŭn ƀing ană Yuđa pơrơjah tơdruă gơñu hăng laĭ: “Hyư̆m mơnuih anai dưi brơi ƀing ta ƀơ̆ng asar ñu lĕ?”</verse>
        <verse number="53">Yêsu laĭ kơ gơñu: “Kâo laĭ kơ ƀing gih sĭt biă mă, tơdah ƀing gih ƀu ƀơ̆ng ôh asar Ană Mơnuih hăng mơñum drah Ñu, ƀing gih ƀu hmâo tơlơi hơdip hlŏng lar amăng ƀing gih ôh. </verse>
        <verse number="54">Hlơi pô ƀơ̆ng asar hăng mơñum drah Kâo, hmâo tơlơi hơdip hlŏng lar, laih anŭn Kâo či pơhơdip glaĭ ñu ƀơi hrơi đŭt tơdơi. </verse>
        <verse number="55">Yua kơ asar Kâo jing mơnơ̆ng ƀơ̆ng huă sĭt, laih anŭn drah Kâo jing mơnơ̆ng mơñum sĭt. </verse>
        <verse number="56">Hlơi pô ƀơ̆ng asar Kâo hăng mơñum drah Kâo, ñu anŭn dŏ amăng Kâo laih anŭn Kâo dŏ amăng ñu, </verse>
        <verse number="57">Kar hăng Ama, Pô hơdip, hmâo pơkiaŏ rai Kâo laih anŭn Kâo hơdip yua kơ Ama, ăt kar hăng anŭn mơ̆n hlơi pô ƀơ̆ng asar Kâo ñu či hơdip yua mơ̆ng Kâo. </verse>
        <verse number="58">Anai jing ƀañ tơpŭng trŭn rai mơ̆ng adai, ƀu djơ̆ hrup hăng ƀañ tơpŭng mana ƀing ơi adon ƀing gih ƀơ̆ng laih anŭn ăt djai mơ̆n; hlơi pô ƀơ̆ng ƀañ tơpŭng anai ñu či hơdip hlŏng lar.”</verse>
        <verse number="59">Yêsu pơhiăp hơdôm tơlơi anai tơdang Ñu pơtô amăng sang bơjơnum pơ Plei Kapernum.</verse>
        <verse number="60">Lu ƀing ding kơna Ñu hmư̆ tơlơi anai, gơñu laĭ “Boh pơhiăp anai tơnap đơi thâo hluh. Hlơi pô dưi hmư̆ tơlơi anŭn?”</verse>
        <verse number="61">Samơ̆ Yêsu thâo yơh amăng pran jua Ñu kơ ƀing ding kơna Ñu pơhiăp brŏk kơ tơlơi anŭn, hnŭn yơh Yêsu laĭ kơ gơñu: “Djơ̆ mơ̆ tơlơi anai ngă tơhnač ƀing gih? </verse>
        <verse number="62">Tui anŭn, hơgĕt tơlơi ƀing gih pơmĭn tơdah ƀing gih ƀuh Ană Mơnuih đĭ nao pơ anih Ñu dŏ laih mơ̆ng hlâo? </verse>
        <verse number="63">Yang Bơngăt Ơi Adai yơh jing pô brơi tơlơi hơdip, asar ƀu yom ôh; khul boh pơhiăp Kâo hmâo pơhiăp hăng ƀing gih jing Yang Bơngăt laih anŭn tơlơi hơdip. </verse>
        <verse number="64">Samơ̆ hmâo đơđa mơnuih amăng ƀing gih ƀu đaŏ ôh.” Yua kơ Yêsu thâo laih mơ̆ng blŭng hlâo hlơi jing ƀing mơnuih ƀu đaŏ, laih anŭn hlơi jing pô či pơblư̆ lui Ñu. </verse>
        <verse number="65">Laih anŭn Ñu laĭ: “Yua kơ anŭn kâo hmâo laĭ laih kơ ƀing gih, ƀu hmâo ôh hlơi dưi rai pơ Kâo tơdah Ama ƀu brơi tơlơi dưi kơ ñu.”</verse>
        <verse number="66">Mă mơ̆ng anŭn, lu ƀing ding kơna Ñu đuaĭ glaĭ ƀu nao hrŏm hăng Yêsu dơ̆ng ôh. </verse>
        <verse number="67">Yêsu laĭ hăng pluh dua čô ding kơna: “Bơ ƀing gih, ƀing gih či lui kâo mơ̆n hă?”</verse>
        <verse number="68">Simôn Pêtrôs laĭ glaĭ: “Ơ Khua, kơ hlơi ƀing gơmơi či đuaĭ tui? Ih yơh hmâo boh pơhiăp kơ tơlơi hơdip hlŏng lar. </verse>
        <verse number="69">Ƀing gơmơi hmâo đaŏ laih hăng thâo krăn Ih jing Pô Rơgoh Hiam mơ̆ng Ơi Adai.”</verse>
        <verse number="70">Yêsu laĭ glaĭ: “Ƀu djơ̆ ôh hă Kâo hmâo ruah laih ƀing gih jing pluh dua čô ding kơna, samơ̆ sa čô amăng ƀing gih jing yang sat?” </verse>
        <verse number="71">Ñu pơhiăp djơ̆ kơ Yudas ană đah rơkơi Simôn Iskariôt, yua kơ ñu jing sa čô amăng ƀing pluh dua čô ding kơna, pô či pơblư̆ lui Yêsu.</verse>
      </chapter>
      <chapter number="7">
        <verse number="1">Tơdơi kơ tơlơi anŭn, Yêsu hyu amăng tring Galilê. Ñu ƀu hyu ôh amăng kwar Yuđa yua kơ ƀing ană Yuđa hơduah kiăng pơdjai Ñu. </verse>
        <verse number="2">Phĕt Sang Khăn ƀing ană Yuđa jĕ truh. </verse>
        <verse number="3">Tui anŭn ƀing adơi Yêsu laĭ kơ Ñu: “Tơbiă bĕ mơ̆ng anih anai hăng nao pơ tring Yuđa, kiăng kơ ƀing ding kơna ih dưi ƀuh bruă ih ngă. </verse>
        <verse number="4">Yua kơ ƀu hmâo ôh sa čô mă bruă hơgơ̆m tơdah ñu kiăng kơ arăng thâo krăn ñu. Tơdah ih ngă hơdôm bruă anŭn, pơrơđah bĕ ih pô kơ mơnuih lŏn tơnah thâo.” </verse>
        <verse number="5">Yua kơ wơ̆t ƀing adơi Ñu kŏn đaŏ kơ Ñu lơi.</verse>
        <verse number="6">Yêsu laĭ hăng gơñu: “Mông kâo aka truh ôh, samơ̆ ƀing gih hmâo mông gal nanao. </verse>
        <verse number="7">Lŏn tơnah ƀu bơrơmŭt kơ ƀing gih ôh, samơ̆ lŏn tơnah bơrơmŭt kơ kâo, yua kơ kâo pơhaih bruă gơñu ngă jing soh sat. </verse>
        <verse number="8">Ƀing gih nao bĕ kơ hrơi phĕt anai. Kâo aka nao ôh yua kơ mông kâo aka truh.” </verse>
        <verse number="9">Pơhiăp giơ̆ng, Ñu ăt dŏ glaĭ amăng tring Galilê.</verse>
        <verse number="10">Samơ̆ tơ ƀing adơi Ñu nao laih kơ hrơi phĕt, tơdơi kơ anŭn Ñu pô ăt nao mơ̆n, samơ̆ Ñu nao hăng tơlơi hơgơ̆m ƀu brơi ƀing mơnuih lu thâo ôh. </verse>
        <verse number="11">Ƀing Yuđa hyu sem Yêsu amăng anih tơlơi phĕt anŭn hăng laĭ: “Pơpă Ñu?”</verse>
        <verse number="12">Lu ƀing ană plei pơhiăp phač djơ̆ kơ Ñu tơdang hmâo đơđa mơnuih laĭ: “Ñu jing sa čô mơnuih hiam,” ƀing pơkŏn laĭ: “Ư ưh, Ñu jing mơnuih plư pleč ană plei.” </verse>
        <verse number="13">Samơ̆ ƀu hmâo hlơi khĭn pơhiăp rơđah ôh yua kơ hwĭ kơ ƀing khua ană Yuđa.</verse>
        <verse number="14">Hlăk tơ̆ng krah hrơi phĕt, Yêsu nao pơ sang kơkuh pơpŭ laih anŭn pơtô laĭ. </verse>
        <verse number="15">Ƀing Yuđa kơtuă hling kơ tơlơi anŭn hăng laĭ: “Hyư̆m mơnuih anai dưi thâo Hră Ơi Adai Pơhiăp lu tui anŭn, Ñu aka hrăm djơ̆ ôh?”</verse>
        <verse number="16">Yêsu laĭ glaĭ: “Tơlơi Kâo pơtô ƀu djơ̆ mơ̆ng Kâo pô ôh samơ̆ mơ̆ng Pô pơkiaŏ rai Kâo. </verse>
        <verse number="17">Tơdah sa čô mơnuih mơak pran jua kiăng ngă tui hăng tơlơi Ơi Adai kiăng, ñu či thâo yơh tơlơi Kâo pơtô tơbiă rai mơ̆ng Ơi Adai ƀôdah mơ̆ng Kâo pô. </verse>
        <verse number="18">Hlơi pô pơhiăp tui hăng tơlơi dưi ñu pô, sem hơduah tơlơi ư-ang kơ ñu pô; samơ̆ hlơi pô sem hơduah tơlơi ư-ang kơ pô pơkiaŏ rai ñu, ñu jing pô tơpă sĭt, laih anŭn amăng ñu ƀu hmâo tơlơi plơ̆m ƀlor ôh. </verse>
        <verse number="19">Ƀu djơ̆ ôh hă Môis hmâo brơi laih tơlơi juăt kơ ƀing gih? Samơ̆ ƀu hmâo ôh sa čô amăng ƀing gih gưt ngă tui tơlơi juăt. Hyư̆m ƀing gih sem hơduah kiăng pơdjai Kâo lĕ?”</verse>
        <verse number="20">Ƀing ană plei laĭ glaĭ: “Amăng ih hmâo yang sat! Hlơi hơduah sem kiăng pơdjai ih?”</verse>
        <verse number="21">Yêsu laĭ glaĭ: “Kâo hmâo ngă laih sa mơta bruă, laih anŭn abih bang ƀing gih dŏ kơtuă hling yua kơ bruă anŭn. </verse>
        <verse number="22">Môis brơi kơ ƀing gih tơlơi juăt khăt klĭ. (Tơlơi anŭn ƀu djơ̆ tơbiă rai mơ̆ng Môis ôh, samơ̆ mơ̆ng ơi adon ƀing gih), laih anŭn ƀing gih khăt klĭ kơ ƀing đah rơkơi amăng hrơi saƀat. </verse>
        <verse number="23">Tơdah sa čô đah rơkơi khŏm tŭ tơlơi khăt klĭ amăng hrơi saƀat kiăng kơ ƀu hmâo gao ôh tơlơi juăt Môis, hyư̆m ƀing gih hil kơ Kâo yua kơ Kâo hmâo pơsuaih abih drơi jan sa čô mơnuih amăng hrơi saƀat lĕ? </verse>
        <verse number="24">Anăm phat kơđi tui hăng tơlơi thâo ƀuh gah rơngiao ôh, samơ̆ brơi ƀing gih phat kơđi tui hăng tơlơi tơpă hơnơ̆ng.”</verse>
        <verse number="25">Hmâo đơđa mơnuih amăng plei Yêrusalem laĭ: “Ƀu djơ̆ ôh hă pô anai yơh arăng hơduah kiăng pơdjai? </verse>
        <verse number="26">Lăng adih, Ñu dŏ pơtô hăng tơlơi rơngai ƀơi anăp abih bang mơnuih, laih anŭn arăng ƀu laĭ tơlơi hơgĕt kơ Ñu ôh. Djơ̆ mơ̆ ƀing khua wai lăng thâo klă sĭt laih mơnuih anai jing Yang Krist? </verse>
        <verse number="27">Samơ̆ tơ Yang Krist či rai ƀu hmâo hlơi pô thâo mơ̆ng pơpă Ñu rai ôh. Bơ mơnuih anai ƀing ta thâo laih mơ̆ng pơpă ñu tơbiă rai.”</verse>
        <verse number="28">Hlăk Yêsu dŏ pơtô amăng sang kơkuh pơpŭ, Ñu pơhiăp kraih: “Ƀing gih thâo krăn laih Kâo, laih anŭn ƀing gih ăt thâo mơ̆n mơ̆ng pơpă Kâo rai. Kâo ƀu rai ôh tui hăng pô Kâo kiăng; samơ̆ Pô hmâo pơkiaŏ rai Kâo jing pô sĭt laih anŭn ƀing gih ƀu thâo krăn Ñu ôh. </verse>
        <verse number="29">Samơ̆ Kâo thâo krăn Ñu, yua kơ Kâo rai mơ̆ng Ñu, laih anŭn Ñu jing Pô pơkiaŏ rai Kâo.”</verse>
        <verse number="30">Tui anŭn, gơñu hơduah jơlan kiăng mă Yêsu, samơ̆ ƀu hmâo hlơi pô dưi yơr tơngan ruaih Ñu ôh, yua kơ mông Ñu aka truh. </verse>
        <verse number="31">Samơ̆ hmâo lu mơnuih đaŏ kơ Ñu laih anŭn gơñu laĭ: “Tơ Yang Krist truh, Ñu či ngă lu gru kơnăl mơyang hloh kơ pô anai hmâo ngă laih mơ̆?”</verse>
        <verse number="32">Ƀing Pharisi hmư̆ ƀing mơnuih lu pơhiăp phač djơ̆ kơ Yêsu. Tui anŭn gơñu hăng ƀing khua ngă yang prŏng pơkiaŏ ƀing tơhan gak wai sang kơkuh pơpŭ nao mă Yêsu. </verse>
        <verse number="33">Yua kơ anŭn yơh Yêsu laĭ: “Kâo či dŏ hrŏm hơbĭt hăng ƀing gih sui ƀiă dơ̆ng, giơ̆ng anŭn Kâo či glaĭ pơ Pô hmâo pơkiaŏ rai Kâo. </verse>
        <verse number="34">Ƀing gih či sem hơduah Kâo samơ̆ ƀing gih ƀu ƀuh Kâo ôh; ƀơi anih Kâo dŏ ƀing gih ƀu dưi nao ôh.”</verse>
        <verse number="35">Ƀing Yuđa bơlaĭ tơdruă gơñu: “Pơpă pô anai pơmĭn kiăng nao tơl ƀing ta ƀu či ƀuh Ñu ôh? Djơ̆ mơ̆ Ñu či nao pơ ƀing bra hyu tơ̆ng krah ƀing Grek hăng pơtô kơ ƀing Grek mơ̆? </verse>
        <verse number="36">Hơgĕt Ñu kiăng laĭ: ‘Ƀing gih či sem hơduah Kâo, samơ̆ ƀing gih ƀu či ƀuh ôh’, laih anŭn ‘ƀơi anih Kâo dŏ ƀing gih ƀu dưi nao ôh?’”</verse>
        <verse number="37">Ƀơi hrơi hnal tuč jing hrơi yom hloh amăng hrơi phĕt anŭn, Yêsu dŏ dơ̆ng hăng pơhiăp kraih tui anai: “Hlơi pô mơhao, brơi ñu rai bĕ pơ Kâo laih anŭn mơñum. </verse>
        <verse number="38">Hlơi pô đaŏ kơ Kâo, tui hăng Hră Ơi Adai pơhiăp hmâo laĭ: ‘Či hmâo ia tơlơi hơdip ro mơ̆ng pran jua ñu.’” </verse>
        <verse number="39">Yêsu laĭ tơlơi anŭn kiăng laĭ nao kơ Yang Bơngăt Hiam, kơ hlơi pô đaŏ kơ Ñu či tŭ mă. Hrơi anŭn Ơi Adai aka brơi trŭn Yang Bơngăt Hiam ôh, yua kơ Yêsu aka hmâo tơlơi guh kơang.</verse>
        <verse number="40">Tơ ƀing mơnuih lu hmư̆ hơdôm tơlơi anai, hmâo đơđa laĭ: “Sĭt mơnuih anai jing pô Laĭ Lui Hlâo.”</verse>
        <verse number="41">Ƀing pơkŏn laĭ: “Anai yơh Yang Krist.” Samơ̆ đơđa laĭ: “Yang Krist ƀu tơbiă rai mơ̆ng tring Galilê ôh. </verse>
        <verse number="42">Ƀu djơ̆ ôh hă Hră Ơi Adai Pơhiăp hmâo laĭ laih Yang Krist jing ană tơčo Đawit, laih anŭn tơbiă rai mơ̆ng Betlêhem, jing plei Đawit?” </verse>
        <verse number="43">Tui anŭn hmâo tơlơi pơkah pha phung tơ̆ng krah ƀing ană plei yua kơ Yêsu. </verse>
        <verse number="44">Đơđa ƀing gơñu kiăng mă čaŏ Yêsu, samơ̆ ƀu hmâo hlơi ruaih djơ̆ Ñu ôh.</verse>
        <verse number="45">Tui anŭn, ƀing khua tơhan gak wai sang kơkuh pơpŭ wơ̆t glaĭ pơ ƀing khua ngă yang prŏng hăng ƀing Pharisi, laih anŭn gơñu tơña: “Hyư̆m ƀing gih ƀu mă Yêsu ba rai pơ anai?”</verse>
        <verse number="46">Ƀing khua tơhan laĭ glaĭ: “Aka hmâo djơ̆ ôh mơnuih pơhiăp kar hăng pô anai!”</verse>
        <verse number="47">Ƀing Pharisi laĭ glaĭ kơ gơñu: “Wơ̆t kơ ƀing gih ăt lĕ tơlơi Ñu plư mơ̆n hă? </verse>
        <verse number="48">Hmâo mơ̆ hlơi amăng ƀing khua ană Yuđa ƀôdah ƀing mơnuih Pharisi đaŏ kơ Ñu? </verse>
        <verse number="49">Ƀing mơnuih lu anai ƀu thâo tơlơi juăt Môis ôh, gơñu năng lăp kơ hơtơ̆m pah yơh!”</verse>
        <verse number="50">Nikôđem, jing sa čô mơnuih amăng ƀing Pharisi, pô hmâo nao laih pơ Yêsu hlâo adih, laĭ kơ gơñu, </verse>
        <verse number="51">“Tui tơlơi juăt ƀing ta ƀu dưi mă phat kơđi ôh kơ sa čô mơnuih tơdah aka ƀu hmâo tơña sem laih hơgĕt tơlơi ñu hmâo ngă.”</verse>
        <verse number="52">Gơñu laĭ glaĭ: “Hyư̆m ih ăt jing mơnuih Galilê mơ̆n hă? Brơi ih kơsem lăng bĕ Hră Ơi Adai, ih či ƀuh ƀu hmâo sa čô pô laĭ lui hlâo tơbiă rai mơ̆ng tring Galilê ôh.” [</verse>
        <verse number="53">Giơ̆ng anŭn abih bang gơñu glaĭ pơ sang gơñu pô.</verse>
      </chapter>
      <chapter number="8">
        <verse number="1">Yêsu đĭ nao pơ Čư̆ Ôliwơ. </verse>
        <verse number="2">Ưm mơguah, Yêsu wơ̆t glaĭ pơ sang kơkuh pơpŭ dơ̆ng. Abih bang ƀing ană plei leng kơ nao pơ Ñu. Laih anŭn Ñu dŏ ber pơtô ƀing gơ̆. </verse>
        <verse number="3">Ƀing nai pơtô tơlơi juăt hăng ƀing Pharisi ba rai sa čô đah kơmơi arăng hmâo mă tơdang gơ̆ klĕ pyu hăng pioh ñu dŏ ƀơi tơ̆ng krah mơnuih lu, </verse>
        <verse number="4">hăng laĭ kơ Yêsu: “Ơ Nai, đah kơmơi anai arăng hmâo mă ñu tơdang ñu dŏ klĕ pyu. </verse>
        <verse number="5">Amăng tơlơi juăt Môis pơtă brơi ƀing ta khŏm glŏm boh pơtâo pơdjai hĭ pô ngă kar hăng tui anŭn. Bơ Ih hyư̆m Ih laĭ kơ tơlơi anŭn?” </verse>
        <verse number="6">Gơñu laĭ tui anŭn kiăng lông lăng Yêsu kiăng kơ hmâo tơlơi dưi phong kơ Ñu. Yêsu tơkui čih hăng čơđeng Ñu ƀơi lŏn. </verse>
        <verse number="7">Yua kơ ƀing anŭn tơña nanao kơ Ñu dơ̆ng, dŏ tơña lu tơlơi, Ñu angak mơta hăng laĭ: “Hlơi amăng ƀing gih jing mơnuih ƀu hmâo tơlơi soh ôh, brơi ñu blŭng hlâo mă boh pơtâo glŏm đah kơmơi anai.” </verse>
        <verse number="8">Giơ̆ng anŭn Yêsu tơkui čih ƀơi lŏn dơ̆ng. </verse>
        <verse number="9">Tơ gơñu hmư̆ tơlơi anŭn, gơñu ƀrư̆ ƀrư̆ pha drơi pha đuaĭ, ƀing tha đuaĭ hlâo. Yêsu dŏ glaĭ hơjăn Ñu hăng đah kơmơi hlăk dŏ dơ̆ng ƀơi anăp Ñu anŭn. </verse>
        <verse number="10">Yêsu angak mơta hăng laĭ kơ đah kơmơi anŭn: “Pơpă ƀing pơčŭt kơ ih lĕ? Ƀu hmâo hlơi klă kơđi kơ ih ôh hă?”</verse>
        <verse number="11">Đah kơmơi anŭn laĭ: “Ơ Khua, ƀu hmâo ôh.”
Yêsu laĭ: “Kâo kŏn klă kơđi ih lơi. Nao bĕ, anăm ngă soh dơ̆ng ôh.”]</verse>
        <verse number="12">Yêsu pơhiăp dơ̆ng hăng ƀing gơñu: “Kâo jing tơlơi bơngač kơ lŏn tơnah, hlơi pô đuaĭ tui kâo ñu ƀu či rơbat amăng tơlơi kơnăm mơmŏt ôh, samơ̆ či hmâo tơlơi bơngač kơ tơlơi hơdip.”</verse>
        <verse number="13">Ƀing Pharisi laĭ kơ Ñu: “Ih ngă gơ̆ng jơlan kơ Ih pô, tơlơi Ih ngă gơ̆ng jơlan anŭn ƀu jing sĭt ôh.”</verse>
        <verse number="14">Yêsu laĭ glaĭ: “Wơ̆t dah Kâo ngă gơ̆ng jơlan mă Kâo pô, tơlơi Kâo ngă gơ̆ng jơlan jing sĭt, yua kơ Kâo thâo mơ̆ng pơpă Kâo rai hăng pơpă anih Kâo nao; samơ̆ ƀing gih ƀu thâo ôh mơ̆ng pă Kâo rai ƀôdah pơpă anih Kâo nao. </verse>
        <verse number="15">Ƀing gih phat kơđi tui hăng mơnuih đôč, bơ Kâo ƀu hmâo phat kơđi kơ hlơi hlơi ôh. </verse>
        <verse number="16">Samơ̆ wơ̆t dah Kâo phat kơđi, tơlơi Kâo phat kơđi jing sĭt, yua kơ Kâo ƀu phat kơđi hơjăn Kâo đôč ôh, samơ̆ Kâo hrŏm hơbĭt hăng Ama Pô hmâo pơkiaŏ rai laih Kâo. </verse>
        <verse number="17">Amăng tơlơi juăt ƀing gih hmâo čih laih, dua čô ngă gơ̆ng jơlan kah jing sĭt. </verse>
        <verse number="18">Kâo ngă gơ̆ng jơlan pơsĭt kơ Kâo pô laih anŭn Ama jing Pô hmâo pơkiaŏ rai Kâo ăt ngă gơ̆ng jơlan pơsĭt kơ Kâo mơ̆n.”</verse>
        <verse number="19">Tui anŭn gơñu tơña kơ Yêsu: “Pơpă Ama Ih?”
Yêsu laĭ glaĭ: “Ƀing gih ƀu thâo krăn Kâo ôh, ăt ƀing gih ƀu thâo krăn Ama Kâo lơi. Tơdah ƀing gih thâo krăn Kâo, ƀing gih ăt thâo krăn Ama Kâo mơ̆n.”</verse>
        <verse number="20">Yêsu pơhiăp khul tơlơi anai amăng anih pioh hip pơyơr prăk, tơdang Ñu pơtô amăng sang kơkuh pơpŭ. Samơ̆ ƀu hmâo hlơi pô mă čaŏ Ñu, yua kơ mông Ñu aka truh ôh.</verse>
        <verse number="21">Yêsu laĭ kơ gơñu dơ̆ng: “Kâo či nao, ƀing gih či sem Kâo, samơ̆ ƀing gih či djai amăng tơlơi soh ƀing gih. Anih Kâo nao, ƀing gih ƀu dưi nao ôh.”</verse>
        <verse number="22">Yua kơ anŭn yơh ƀing khua ană Yuđa laĭ: “Hyư̆m, Ñu či pơdjai Ñu pô hă, yua kơ Ñu laĭ: ‘Anih Kâo nao ƀing gih ƀu dưi nao ôh?’”</verse>
        <verse number="23">Yêsu laĭ glaĭ: “Ƀing gih tơbiă rai mơ̆ng gah yŭ, bơ Kâo trŭn rai mơ̆ng glong. Ƀing gih tơbiă mơ̆ng lŏn tơnah anai, bơ Kâo ƀu tơbiă rai mơ̆ng lŏn tơnah anai ôh. </verse>
        <verse number="24">Anŭn yơh, yua hơgĕt Kâo hmâo laĭ laih kơ ƀing gih, ƀing gih či djai amăng tơlơi soh ƀing gih; yua kơ tơdah ƀing gih ƀu đaŏ ôh Kâo jing Pô Kâo Jing, ƀing gih či djai amăng tơlơi soh ƀing gih pô.”</verse>
        <verse number="25">Gơñu tơña kơ Yêsu: “Hlơi Ih jing?”
Yêsu laĭ glaĭ: “Hrup hăng Kâo hmâo laĭ laih hăng ƀing gih mơ̆ng phŭn blŭng. </verse>
        <verse number="26">Kâo hmâo lu tơlơi kiăng laĭ djơ̆ kơ ƀing gih laih anŭn lu tơlơi kiăng phat kơđi kơ ƀing gih; samơ̆ Pô hmâo Pơkiaŏ rai laih Kâo jing sĭt, laih anŭn Kâo pơhaih brơi kơ lŏn tơnah hơgĕt tơlơi Kâo hmâo hmư̆ laih mơ̆ng Ñu.”</verse>
        <verse number="27">Gơñu ƀu thâo hluh ôh Yêsu pơhiăp tơlơi anŭn laĭ nao kơ Ama brơi kơ gơñu. </verse>
        <verse number="28">Yua kơ anŭn, Yêsu laĭ kơ gơñu: “Tơ ƀing gih yol đĭ Ană Mơnuih hăng glong, hlăk anŭn ƀing gih či thâo yơh Kâo Jing Pô Kâo Jing, hăng thâo Kâo ƀu ngă hơgĕt tơlơi mơ̆ng tơlơi dưi Kâo pô ôh, samơ̆ Kâo kơnơ̆ng pơhiăp tui hăng hơgĕt tơlơi Ama hmâo pơtô brơi. </verse>
        <verse number="29">Pô hmâo pơkiaŏ rai Kâo ăt dŏ hrŏm hăng Kâo. Ñu ƀu lui Kâo dŏ hơjăn ôh, yua kơ Kâo nanao ngă khul tơlơi bơmơak kơ Ñu.”</verse>
        <verse number="30">Yua kơ Yêsu pơhiăp hơdôm tơlơi anŭn, hmâo lu mơnuih đaŏ kơ Ñu.</verse>
        <verse number="31">Hnŭn yơh Yêsu laĭ hăng ƀing ană Yuđa đaŏ laih kơ Ñu: “Tơdah ƀing gih dŏ kơjăp nanao amăng boh pơhiăp Kâo, sĭt ƀing gih jing ding kơna Kâo. </verse>
        <verse number="32">Ƀing gih či thâo tơlơi sĭt laih anŭn tơlơi sĭt či pơrơngai ƀing gih.”</verse>
        <verse number="33">Ƀing ană Yuđa laĭ glaĭ: “Gơmơi jing ană tơčo Abraham, laih anŭn gơmơi aka ngă djơ̆ hlŭn kơ arăng ôh. Hyư̆m tơlơi Ih laĭ: ‘Ƀing gih či dưi jing rơngai’?”</verse>
        <verse number="34">Yêsu laĭ glaĭ: “Kâo laĭ sĭt biă mă kơ ƀing gih, hlơi pô ngă soh ñu jing hlŭn kơ tơlơi soh. </verse>
        <verse number="35">Hlŭn ƀu dŏ nanao amăng sang ôh samơ̆ ană dŏ nanao amăng sang. </verse>
        <verse number="36">Tui anŭn tơdah Ană pơrơngai ƀing gih, ƀing gih či jing rơngai sĭt yơh. </verse>
        <verse number="37">Kâo thâo ƀing gih jing ană tơčo Abraham; samơ̆ ƀing gih sem hơduah kiăng pơdjai hĭ Kâo, yua kơ boh pơhiăp Kâo ƀu hmâo ôh anih amăng pran jua ƀing gih. </verse>
        <verse number="38">Kâo pơhiăp khul tơlơi Kâo ƀuh mơ̆ng Ama Kâo, samơ̆ ƀing gih ngă tui hơgĕt tơlơi ƀing gih hmư̆ mơ̆ng ama ƀing gih.”</verse>
        <verse number="39">Gơñu laĭ glaĭ: “Abraham jing ama ƀing gơmơi.”
Yêsu laĭ: “Tơdah ƀing gih jing ană Abraham, ƀing gih či ngă tơlơi Abraham hmâo ngă laih. </verse>
        <verse number="40">Samơ̆ ră anai ƀing gih sem hơduah kiăng pơdjai hĭ Kâo, pô hmâo pơhiăp laih tơlơi sĭt kơ ƀing gih, anŭn jing tơlơi Kâo hmâo hmư̆ laih mơ̆ng Ơi Adai. Abraham ƀu hmâo ngă khul bruă tui anŭn ôh. </verse>
        <verse number="41">Ƀing gih hlăk dŏ ngă khul tơlơi ama ƀing gih ngă.” Gơñu laĭ: “Ƀing gơmơi ƀu djơ̆ ană ƀă pôm ôh. Gơmơi kơnơ̆ng hmâo sa čô Ama đôč, jing Ơi Adai.” </verse>
        <verse number="42">Yêsu laĭ: “Tơdah Ơi Adai jing Ama ƀing gih, ƀing gih či khăp yơh kơ Kâo, yua kơ Kâo rai mơ̆ng Ơi Adai, laih anŭn ră anai Kâo dŏ pơ anai. Kâo ƀu rai mơ̆ng tơlơi dưi Kâo pô ôh, samơ̆ Ơi Adai hmâo pơkiaŏ rai Kâo. </verse>
        <verse number="43">Yua hơgĕt ƀing gih ƀu thâo hluh ôh tơlơi Kâo pơhiăp? Yua kơ ƀing gih ƀu anăm hmư̆ ôh boh pơhiăp Kâo. </verse>
        <verse number="44">Ƀing gih tơbiă rai mơ̆ng ama ƀing gih jing Yang Sat, laih anŭn ƀing gih kiăng ngă tui hăng tơlơi ama ƀing gih kiăng. Mơ̆ng blŭng hlâo ñu jing laih pô pơdjai mơnuih, ñu ƀu dŏ amăng tơlơi sĭt ôh yua kơ tơlơi sĭt ƀu dŏ amăng ñu ôh. Tơdah ñu pơhiăp ƀlor jing ñu pơhiăp tui hăng kơnuih ñu, yua kơ ñu jing pô ƀlor hơđăp amơĭ laih anŭn ñu jing ama kơ tơlơi ƀlor. </verse>
        <verse number="45">Samơ̆ yua kơ Kâo pơhiăp tơlơi sĭt, hnŭn yơh ƀing gih ƀu đaŏ kơ Kâo ôh. </verse>
        <verse number="46">Hlơi pô amăng ƀing gih dưi črâo tơlơi soh Kâo ngă? Tơdah Kâo pơhiăp tơlơi sĭt, yua hơgĕt ƀing gih ƀu đaŏ kơ Kâo? </verse>
        <verse number="47">Hlơi pô tơbiă rai mơ̆ng Ơi Adai, ñu hmư̆ boh pơhiăp Ơi Adai. Ƀing gih ƀu hmư̆ ôh tơlơi pơhiăp anŭn, yua kơ ƀing gih ƀu tơbiă rai mơ̆ng Ơi Adai ôh.”</verse>
        <verse number="48">Ƀing ană Yuđa laĭ kơ Yêsu: “Gơmơi laĭ Ih jing mơnuih Samari hăng pô hmâo yang sat ngă, anŭn ƀu djơ̆ ôh hă?”</verse>
        <verse number="49">Yêsu laĭ glaĭ: “Kâo ƀu djơ̆ yang sat ngă ôh; Samơ̆ Kâo pơpŭ kơ Ama Kâo, laih anŭn ƀing gih ƀu pơpŭ kơ Kâo ôh. </verse>
        <verse number="50">Kâo ƀu sem hơduah tơlơi ư-ang kơ Kâo pô ôh. Hmâo laih Pô sem hơduah kơ tơlơi anŭn laih anŭn jing Pô phat kơđi. </verse>
        <verse number="51">Sĭt biă mă Kâo laĭ kơ ƀing gih, tơdah hlơi pô gưt boh pơhiăp Kâo ñu ƀu či djai ôh.”</verse>
        <verse number="52">Ƀing ană Yuđa laĭ: “Ră anai gơmơi thâo kơ Ih jing sa čô yang sat ngă. Abraham djai laih, ƀing pô laĭ lui hlâo ăt djai laih mơ̆n, samơ̆ Ih laĭ: ‘Tơdah hlơi pô gưt kơ boh pơhiăp Kâo ñu ƀu či djai ôh!’ </verse>
        <verse number="53">Ih jing Pô prŏng hloh kơ Abraham, ama gơmơi pô hmâo djai laih mơ̆? Laih anŭn ƀing pô laĭ lui hlâo ăt djai laih mơ̆n. Hlơi Ih pơmĭn Ih jing?”</verse>
        <verse number="54">Yêsu laĭ glaĭ: “Tơdah Kâo pơ-ư pơang kơ Kâo pô, tơlơi ư-ang kơ Kâo pô anŭn jing đôč đač. Ama Kâo yơh jing pô pơ-ư pơang Kâo. Kơ Pô anŭn ƀing gih hmâo laĭ laih jing Ơi Adai kơ ƀing gih. </verse>
        <verse number="55">Ƀing gih ƀu thâo krăn Ñu ôh, samơ̆ Kâo thâo krăn Ñu. Tơdah Kâo laĭ Kâo ƀu thâo krăn Ñu ôh, Kâo ăt pơhiăp ƀlor kar hăng ƀing gih mơ̆n; samơ̆ Kâo thâo krăn Ñu sĭt, hăng djă pioh boh pơhiăp Ñu. </verse>
        <verse number="56">Abraham ama ƀing gih hơ̆k mơak biă mă čang rơmang dưi ƀuh rơnŭk Kâo. Ñu hmâo ƀuh laih hăng hơ̆k kơdơ̆k biă mă.”</verse>
        <verse number="57">Ƀing Yuđa laĭ kơ Ñu: “Ih aka hmâo rơma pluh thŭn ôh, hyư̆m Ih ƀuh Abraham laih hă?”</verse>
        <verse number="58">Yêsu laĭ glaĭ: “Sĭt biă mă Kâo laĭ kơ ƀing gih, hlâo kơ hmâo Abraham, hmâo Kâo laih.”</verse>
        <verse number="59">Hnŭn yơh gơñu mă boh pơtâo kiăng glŏm Yêsu; samơ̆ Yêsu sek đuaĭ hăng tơbiă hĭ mơ̆ng sang kơkuh pơpŭ.</verse>
      </chapter>
      <chapter number="9">
        <verse number="1">Tơdang Yêsu rơbat nao, Ñu ƀuh sa čô mơnuih bum mơta mơ̆ng hrơi amĭ tơkeng. </verse>
        <verse number="2">Ƀing ding kơna tơña kơ Yêsu: “Ơ Nai, tơlơi soh hlơi ngă kơ ñu bum mơta anai; tơlơi soh ñu, ƀôdah tơlơi soh amĭ ama ñu?”</verse>
        <verse number="3">Yêsu laĭ glaĭ: “Ƀu djơ̆ yua kơ tơlơi ñu ƀôdah tơlơi soh amĭ ama ñu ôh, samơ̆ kiăng kơ bruă Ơi Adai dưi pơrơđah amăng ñu. </verse>
        <verse number="4">Tơdang dŏ tơhrơi khŏm ƀing ta mă bruă bĕ kơ Pô pơkiaŏ rai Kâo; tơ mlam truh hlăk anŭn ƀu hmâo hlơi dưi mă bruă ôh. </verse>
        <verse number="5">Tơdang Kâo dŏ amăng lŏn tơnah, Kâo jing tơlơi bơngač kơ lŏn tơnah.”</verse>
        <verse number="6">Pơhiăp giơ̆ng, Yêsu kơčuh ia bah ƀơi lŏn, lŭk lŏn hăng ia bah Ñu jing hlŭ, laih anŭn pik ƀơi mơta pô bum anŭn. </verse>
        <verse number="7">Laih anŭn laĭ kơ gơ̆: “Nao rao bĕ pơ dơnao ia Silôê.” (Silôê kiăng pia “Arăng Pơkiaŏ Nao”). Tui anŭn gơ̆ nao rao laih anŭn wơ̆t glaĭ thâo ƀuh mơtam yơh.</verse>
        <verse number="8">Ƀing jum dar hăng ƀing hmâo ƀuh gơ̆ hlâo anŭn jing mơnuih rơkâo dan, laĭ: “Djơ̆ mơ̆ mơnuih anai jing pô juăt dŏ ber rơkâo gơnam arăng?”</verse>
        <verse number="9">Hmâo mơnuih laĭ: “Ơ, ñu yơh;” ƀing pơkŏn laĭ: “Ƀu djơ̆ ôh, samơ̆ lăng ñu hrup hăng pô anŭn.” Pô bum laĭ: “Kâo gơ̆ yơh.” </verse>
        <verse number="10">Gơñu tơña kơ gơ̆: “Tui anŭn hyư̆m mơta ih dưi ƀuh?” </verse>
        <verse number="11">Gơ̆ laĭ glaĭ: “Sa čô mơnuih anăn ñu Yêsu, hmâo lŭk hlŭ pik ƀơi mơta kâo hăng pơđar kâo: ‘Nao rao bĕ pơ ia dơnao Silôê.’ Tui anŭn kâo nao rao laih anŭn thâo ƀuh yơh.” </verse>
        <verse number="12">Gơñu tơña: “Pơpă ñu lĕ?” Ñu laĭ glaĭ: “Kâo ƀu thâo ôh.”</verse>
        <verse number="13">Gơñu ba pô bum mơta hlâo dih nao pơ ƀing Pharisi. </verse>
        <verse number="14">Hrơi Yêsu lŭk hlŭ hăng pơsuaih mơta pô bum anŭn jing hrơi saƀat. </verse>
        <verse number="15">Tui anŭn ƀing Pharisi tơña dơ̆ng kơ pô bum anŭn hyư̆m mơta ñu dưi thâo ƀuh. Pô bum laĭ glaĭ: “Ñu pik hlŭ ƀơi mơta kâo, kâo rao laih anŭn kâo thâo ƀuh yơh.”</verse>
        <verse number="16">Hmâo mơnuih amăng ƀing Pharisi laĭ: “Mơnuih anai ƀu djơ̆ rai mơ̆ng Ơi Adai ôh, yua kơ ñu ƀu gưt tui tơlơi juăt hrơi saƀat ôh.”
Samơ̆ ƀing pơkŏn laĭ: “Hyư̆m sa čô mơnuih soh dưi ngă tơlơi mơsêh mơyang kar hăng anŭn lĕ?” Laih anŭn hmâo tơlơi kah pơpha tơdruă gơñu.</verse>
        <verse number="17">Tui anŭn gơñu tơña kơ pô bum anŭn dơ̆ng: “Bơ ih, hyư̆m ih laĭ kơ ñu jing, yua kơ ñu hmâo pơsuaih mơta ih.”
Ñu laĭ glaĭ: “Ñu jing sa čô pô laĭ lui hlâo.”</verse>
        <verse number="18">Samơ̆ ƀing khua ană Yuđa ƀu đaŏ ôh pô anŭn hlâo adih bum mơta, samơ̆ ră anai thâo ƀuh glaĭ, tơl gơñu iâu amĭ ama gơ̆ rai, </verse>
        <verse number="19">gơñu tơña kơ amĭ ama gơ̆: “Djơ̆ mơ̆ anai jing ană đah rơkơi ƀing gih, jing pô bum mơta mơ̆ng hrơi amĭ tơkeng? Tui anŭn hyư̆m ră anai ñu thâo ƀuh lĕ?”</verse>
        <verse number="20">Amĭ ama ñu laĭ glaĭ: “Gơmơi thâo anai jing ană đah rơkơi gơmơi, ñu bum mơta mơ̆ng hrơi tơkeng. </verse>
        <verse number="21">Samơ̆ gơmơi ƀu thâo ôh hyư̆m ră anai ñu thâo ƀuh. Kŏn gơmơi thâo lơi hlơi pô hmâo pơsuaih brơi ñu. Tơña kơ ñu pô bĕ; ñu tha laih, ñu pô dưi ră ruai kơ ƀing gih.” </verse>
        <verse number="22">Amĭ ama ñu laĭ tui anŭn yua kơ gơñu hwĭ kơ ƀing khua ană Yuđa; yua kơ ƀing khua Yuđa hmâo tŭ ư hrŏm hơbĭt laih tơdah hlơi pô pơhaih hăng đaŏ kơ Yêsu jing Yang Krist, arăng či puh pơđuaĭ hĭ pô anŭn mơ̆ng sang bơjơnum. </verse>
        <verse number="23">Yua kơ anŭn yơh amĭ ama ñu laĭ: “Ñu tha laih, tơña ñu bĕ!”</verse>
        <verse number="24">Gơñu iâu pô bum mơ̆ng hrơi amĭ tơkeng tal dua dơ̆ng hăng laĭ: “Brơi ih pơpŭ bơni kơ Ơi Adai bĕ! Gơmơi thâo mơnuih anŭn jing mơnuih soh.”</verse>
        <verse number="25">Ñu laĭ glaĭ: “Kâo ƀu thâo ôh Ñu jing mơnuih soh, ƀôdah ƀu soh. Kâo kơnơ̆ng thâo sa tơlơi, hlâo adih kâo bum, ră anai kâo thâo ƀuh.”</verse>
        <verse number="26">Gơñu tơña dơ̆ng: “Hơgĕt ñu hmâo ngă laih kơ ih? Hyư̆m ñu hmâo pơsuaih laih mơta ih?”</verse>
        <verse number="27">Gơ̆ laĭ glaĭ: “Kâo hmâo laĭ laih kơ ƀing gih, samơ̆ ƀing gih ƀu kiăng hmư̆ ôh, hyư̆m ƀing gih kiăng hmư̆ dơ̆ng hă? Djơ̆ mơ̆ ƀing gih ăt kiăng jing ding kơna Ñu?”</verse>
        <verse number="28">Gơñu djik djak kơ gơ̆ hăng laĭ: “Ŏng yơh jing ding kơna ñu, gơmơi jing ding kơna Môis. </verse>
        <verse number="29">Ƀing gơmơi thâo Ơi Adai hmâo pơhiăp laih hăng Môis, samơ̆ kơ pô anai gơmơi ƀu thâo ôh mơ̆ng pơpă ñu tơbiă rai.”</verse>
        <verse number="30">Pô bum laĭ glaĭ: “Aƀơih, kâo kơtuă hling biă mă! Ƀing gih ƀu thâo ôh mơ̆ng pơpă ñu tơbiă rai, samơ̆ ñu hmâo pơsuaih laih mơta kâo. </verse>
        <verse number="31">Ƀing ta thâo Ơi Adai ƀu hmư̆ ôh hiăp ƀing mơnuih soh, samơ̆ hlơi pô hwĭ pơpŭ kơ Ơi Adai laih anŭn ngă tui tơlơi Ñu kiăng, pô anŭn yơh Ơi Adai hmư̆. </verse>
        <verse number="32">Čơdơ̆ng mơ̆ng phŭn hmâo lŏn tơnah arăng aka hmư̆ ôh kơ sa čô mơnuih dưi pơsuaih mơta mơnuih bum mơ̆ng hrơi amĭ tơkeng. </verse>
        <verse number="33">Tơdah pô anai ƀu tơbiă rai mơ̆ng Ơi Adai, Ñu ƀu dưi ngă hơgĕt gĕt ôh.”</verse>
        <verse number="34">Gơñu laĭ kơ gơ̆: “Arăng hmâo tơkeng laih ŏng amăng tơlơi soh, samơ̆ ŏng kiăng pơtô gơmơi hă?” Laih anŭn gơñu puh pơđuaĭ hĭ gơ̆ mơ̆ng sang bơjơnum.</verse>
        <verse number="35">Yêsu hmư̆ gơñu hmâo puh pơđuaĭ hĭ laih gơ̆ mơ̆ng sang bơjơnum. Yêsu nao bưp gơ̆ hăng laĭ: “Ih đaŏ kơ Ană Mơnuih mơ̆?”</verse>
        <verse number="36">Gơ̆ laĭ glaĭ: “Ơ khua, hlơi Ñu anŭn, kiăng kơ kâo dưi đaŏ kơ Ñu?”</verse>
        <verse number="37">Yêsu laĭ kơ ñu: “Ih hmâo ƀuh Ñu laih, laih anŭn Ñu yơh pô pơhiăp hăng ih ră anai.”</verse>
        <verse number="38">Gơ̆ laĭ: “Ơ Khua, kâo đaŏ.” Laih anŭn ñu bon kơkuh ƀơi anăp Yêsu.</verse>
        <verse number="39">Yêsu laĭ: “Kâo hmâo rai laih pơ lŏn tơnah kiăng phat kơđi, kiăng kơ mơnuih bum dưi thâo ƀuh, laih anŭn mơnuih thâo ƀuh jing hĭ bum mơta.”</verse>
        <verse number="40">Đơđa ƀing Pharisi dŏ giăm Ñu hmư̆ tơlơi anŭn, laih anŭn gơñu tơña kơ Yêsu: “Hyư̆m ƀing gơmơi ăt jing mơnuih bum mơ̆n hă?”</verse>
        <verse number="41">Yêsu laĭ glaĭ: “Tơdah ƀing gih bum mơta, ƀing gih ƀu hmâo tơlơi soh ôh; samơ̆ yua kơ ƀing gih laĭ: ‘Gơmơi ƀuh,’ tui anŭn yơh tơlơi soh ƀing gih ăt dŏ.”</verse>
      </chapter>
      <chapter number="10">
        <verse number="1">“Kâo laĭ sĭt biă mă kơ ƀing gih, hlơi pô ƀu mŭt ôh mơ̆ng bah amăng war triu samơ̆ ñu đĭ mŭt ƀơi jơlan pơkŏn, pô anŭn jing sa čô mơnuih klĕ dŏp. </verse>
        <verse number="2">Samơ̆ pô mŭt mơ̆ng bah amăng war triu, ñu anŭn jing pô wai triu. </verse>
        <verse number="3">Pô gak wai bah amăng či pŏk bah amăng kơ ñu, khul triu hmư̆ asăp ñu, pô wai iâu anăn triu ñu hăng ba tơbiă pơ gah rơngiao. </verse>
        <verse number="4">Tơ pô wai ba tơbiă abih bang triu pơ gah rơngiao laih, ñu nao hlâo laih anŭn khul triu tui klon, yua kơ khul triu thâo krăn hiăp ñu. </verse>
        <verse number="5">Khul triu ƀu đuaĭ tui ƀing mơnuih tuai ôh, kơđai glaĭ, gơñu đuaĭ kơdŏp yua kơ gơñu ƀu thâo krăn hiăp ƀing djuai tuai ôh.”</verse>
        <verse number="6">Yêsu pơhiăp tơlơi bơhmutu anai kơ gơñu samơ̆ gơñu ƀu thâo hluh ôh hơgĕt tơlơi Yêsu kiăng laĭ kơ gơñu.</verse>
        <verse number="7">Hnŭn yơh Yêsu pơhiăp dơ̆ng kơ gơñu: “Kâo laĭ sĭt biă mă kơ ƀing gih, Kâo jing bah amăng kơ triu. </verse>
        <verse number="8">Abih bang mơnuih rai hlâo kơ Kâo jing ƀing mơnuih klĕ dŏp soh sel, samơ̆ khul triu ƀu hmư̆ gơñu ôh. </verse>
        <verse number="9">Kâo jing bah amăng. Hlơi pô mŭt mơ̆ng Kâo ñu či dưi klaih, gơñu či mŭt laih anŭn tơbiă, bưp tơdrŏn rơ̆k mơda. </verse>
        <verse number="10">Pô klĕ dŏp rai kơnơ̆ng kiăng kơ klĕ, pơdjai hăng pơrai hĭ triu. Samơ̆ Kâo hmâo rai laih kiăng kơ triu hmâo tơlơi hơdip, laih anŭn hmâo tơlơi hơdip rơbeh blai.”</verse>
        <verse number="11">“Kâo jing pô wai triu hiam klă. Pô wai triu hiam klă rơngiă tơlơi hơdip Ñu yua kơ khul triu ñu. </verse>
        <verse number="12">Pô wai arăng apah ñu ƀu djơ̆ pô wai triu ôh, khul triu ƀu lơ̆m kơ ñu ôh, yua kơ anŭn yơh tơ ñu ƀuh asâo tan rai ñu lui hĭ khul triu hăng đuaĭ kơdŏp. Asâo glai kĕ pơrai hăng pơčơlah hĭ bru bra. </verse>
        <verse number="13">Pô wai apah dŏp yua kơ ñu kơnơ̆ng jing pô wai arăng apah, hnŭn yơh ñu ƀu bơngơ̆t kơ khul triu ôh. </verse>
        <verse number="14">Kâo jing pô wai triu hiam klă. Kâo thâo krăn khul triu Kâo, laih anŭn triu Kâo thâo krăn Kâo, </verse>
        <verse number="15">kar hăng Ama thâo krăn Kâo, laih anŭn Kâo thâo krăn Ama; Kâo pơsăn lui tơlơi hơdip Kâo yua kơ khul triu. </verse>
        <verse number="16">Kâo dŏ hmâo khul triu pơkŏn dơ̆ng, gơñu aka dŏ amăng war anai ôh. Kâo ăt khŏm ba gơñu glaĭ mơ̆n. Khul triu anŭn či hmư̆ hiăp Kâo, tui anŭn kơnơ̆ng či hmâo sa khul triu hăng sa čô pô wai đôč.</verse>
        <verse number="17">Ama khăp kơ Kâo, yua kơ Kâo pơsăn lui tơlơi hơdip Kâo, kiăng kơ Kâo dưi mă glaĭ dơ̆ng. </verse>
        <verse number="18">Ƀu hmâo hlơi dưi mă lui hĭ tơlơi hơdip Kâo ôh, samơ̆ Kâo pơsăn hĭ Kâo pô tui hăng kâo pô kiăng, Kâo hmâo tơlơi dưi pơsăn lui ñu laih anŭn hmâo tơlơi dưi mă glaĭ. Kâo hmâo mă tŭ tơlơi pơtă anai mơ̆ng Ama Kâo.”</verse>
        <verse number="19">Sa wơ̆t dơ̆ng, yua kơ tơlơi pơhiăp anŭn hmâo tơlơi pơkah tơdruă tơ̆ng krah ƀing ană Yuđa. </verse>
        <verse number="20">Lu amăng ƀing ană Yuđa laĭ: “Ñu hmâo yang sat ngă, ñu jing hưt, hyư̆m ƀing gih kiăng dŏ hmư̆ ñu lĕ?”</verse>
        <verse number="21">Samơ̆ đơđa ƀing pơkŏn laĭ: “Tơlơi pơhiăp anŭn ƀu djơ̆ mơ̆ng sa čô yang sat ngă ôh. Yang sat dưi pơsuaih sa čô mơnuih bum mơta mơ̆n hă?”</verse>
        <verse number="22">Hlăk anŭn pơ plei Yêrusalem amăng bơyan puih hmâo phĕt pơhơdơr kơ hrơi pơyơr Sang Kơkuh Pơpŭ. </verse>
        <verse number="23">Yêsu rơbat ngui amăng sang kơkuh pơpŭ ƀơi adring Salômôn. </verse>
        <verse number="24">Ƀing Yuđa pơƀŭt jum dar Ñu hăng tơña kơ Ñu: “Hơdôm sui dơ̆ng Ih či lui gơmơi dŏ čang tơguan? Tơdah Ih jing Krist, brơi Ih pơhiăp klă rơđah kơ gơmơi bĕ.”</verse>
        <verse number="25">Yêsu laĭ glaĭ: “Kâo hmâo laĭ laih kơ ƀing gih, samơ̆ ƀing gih ƀu đaŏ ôh. Hơdôm bruă Kâo hmâo ngă amăng anăn Ama Kâo, bruă anŭn ngă gơ̆ng jơlan brơi kơ Kâo. </verse>
        <verse number="26">Samơ̆ ƀing gih ƀu đaŏ, yua kơ ƀing gih ƀu djơ̆ khul triu Kâo ôh. </verse>
        <verse number="27">Khul triu Kâo hmư̆ hiăp Kâo, Kâo thâo krăn gơñu, laih anŭn gơñu đuaĭ tui Kâo. </verse>
        <verse number="28">Kâo pha brơi kơ gơñu tơlơi hơdip hlŏng lar, laih anŭn gơñu ƀu či răm rai hĭ ôh, laih anŭn ƀu hmâo hlơi dưi sua mă gơñu mơ̆ng tơngan Kâo lơi. </verse>
        <verse number="29">Ama Kâo jing pô hmâo pha brơi laih gơñu kơ Kâo, Ñu jing prŏng hloh kơ abih bang, laih anŭn ƀu hmâo hlơi pô dưi sua mă gơñu mơ̆ng tơngan Ama Kâo ôh. </verse>
        <verse number="30">Kâo hăng Ama Kâo jing sa.”</verse>
        <verse number="31">Ƀing ană Yuđa mă boh pơtâo dơ̆ng kiăng glŏm pơdjai Yêsu. </verse>
        <verse number="32">Yêsu laĭ glaĭ: “Kâo hmâo pơrơđah laih kơ ƀing gih lu bruă hiam mơ̆ng Ama. Djơ̆ mơ̆ yua kơ bruă anŭn ƀing gih kiăng glŏm boh pơtâo kơ Kâo?”</verse>
        <verse number="33">Ƀing ană Yuđa laĭ glaĭ: “Ƀu djơ̆ yua kơ bruă hiam ôh gơmơi kiăng glŏm boh pơtâo kơ Ih, samơ̆ yua kơ tơlơi Ih pơhiăp pơgao hmiah hăng Ơi Adai. Ih kơnơ̆ng jing ană mơnuih đôč samơ̆ Ih pơjing pô Ih jing Ơi Adai.”</verse>
        <verse number="34">Yêsu laĭ glaĭ: “Ƀu djơ̆ ôh hă arăng hmâo čih laih amăng tơlơi juăt ƀing gih: ‘Kâo laĭ kơ ƀing gih jing ƀing yang’? </verse>
        <verse number="35">Tơdah tơlơi juăt laĭ ƀing mă tŭ Boh Ơi Adai Pơhiăp jing ƀing yang, (laih anŭn Hră Ơi Adai Pơhiăp hmâo čih laih ƀu dưi pơplih ôh), </verse>
        <verse number="36">Bơ Kâo, jing pô Ama hmâo pơkah pioh kơ rơgoh hiam hăng pơkiaŏ rai amăng lŏn tơnah. Hyư̆m ƀing gih laĭ Kâo pơhiăp pơgao hmiah hăng Ơi Adai, tơdah Kâo laĭ: ‘Kâo jing Ană Ơi Adai lĕ?’ </verse>
        <verse number="37">Tơdah kâo ƀu ngă ôh khul bruă Ama Kâo, ƀing gih anăm đaŏ kơ Kâo ôh. </verse>
        <verse number="38">Bơ tơdah Kâo ngă bruă Ama Kâo, wơ̆t dah ƀing gih ƀu đaŏ kơ Kâo tŭ mơ̆n, samơ̆ đaŏ bĕ kơ bruă Kâo hmâo ngă, kiăng kơ ƀing gih dưi thâo hăng hluh kơ Ama dŏ amăng Kâo laih anŭn Kâo dŏ amăng Ama.”</verse>
        <verse number="39">Gơñu kiăng mă čaŏ Yêsu dơ̆ng, samơ̆ Yêsu klaih hĭ mơ̆ng tơngan gơñu.</verse>
        <verse number="40">Yêsu găn nao pơ hang gah adih ia krong Yurdan dơ̆ng ƀơi anih Yôhan ngă ƀatem blŭng hlâo, laih anŭn Ñu dŏ pơ anŭn. </verse>
        <verse number="41">Lu mơnuih nao pơ Yêsu, gơñu laĭ: “Yôhan ƀu hmâo ngă sa mơta tơlơi mơsêh mơyang ôh, samơ̆ abih bang tơlơi Yôhan hmâo ngă gơ̆ng jơlan kơ mơnuih anai jing sĭt.” </verse>
        <verse number="42">Pơ anŭn hmâo lu mơnuih đaŏ kơ Yêsu.</verse>
      </chapter>
      <chapter number="11">
        <verse number="1">Hmâo sa čô mơnuih ruă anăn ñu Lasar, plei Bêthani, jing plei HʼMari hăng amai ñu HʼMart. </verse>
        <verse number="2">HʼMari anŭn yơh jing pô hmâo pik ia klôñ ƀâu hiam ƀơi tơkai Khua Yang laih anŭn sut tơkai Khua Yang hăng ƀuk ñu. Ayŏng ñu Lasar dŏ ruă. </verse>
        <verse number="3">Tui anŭn dua adơi amai ñu pơkiaŏ mơnuih nao laĭ pơthâo kơ Yêsu hăng laĭ: “Ơ Khua, pô Ih khăp dŏ ruă.”</verse>
        <verse number="4">Samơ̆ tơ Yêsu hmư̆ tơlơi anŭn, Ñu laĭ: “Tơlơi ruă anai ƀu truh kơ djai ôh, samơ̆ yua kơ tơlơi guh kơang kơ Ơi Adai, kiăng kơ Ană Ơi Adai dưi hmâo tơlơi ư-ang yua kơ tơlơi anŭn.”</verse>
        <verse number="5">Yêsu khăp kơ HʼMart, HʼMari adơi ñu, laih anŭn Lasar. </verse>
        <verse number="6">Tơ Ñu hmư̆ Lasar dŏ ruă, Ñu dŏ glaĭ dua hrơi dơ̆ng pơ anih Ñu hlăk dŏ anŭn. </verse>
        <verse number="7">Giơ̆ng rơgao hĭ dua hrơi anŭn Ñu laĭ kơ ƀing ding kơna Ñu: “Brơi ƀing ta wơ̆t glaĭ pơ tring Yuđa dơ̆ng.”</verse>
        <verse number="8">Ƀing ding kơna Ñu laĭ: “Ơ Nai, ƀing ană Yuđa phrâo kiăng glŏm Ih hăng boh pơtâo, hyư̆m Ih kiăng wơ̆t glaĭ pơ anŭn dơ̆ng lĕ?”</verse>
        <verse number="9">Yêsu laĭ glaĭ: “Ƀu djơ̆ ôh hă hmâo pluh dua mông amăng sa hrơi? Tơdah hlơi pô rơbat hlăk tơhrơi ñu ƀu tơhnač ôh, yua kơ ñu ƀuh tơlơi bơngač lŏn tơnah anai. </verse>
        <verse number="10">Samơ̆ tơdah ñu rơbat amăng mlam, ñu či tơhnač, yua kơ tơlơi bơngač ƀu dŏ amăng ñu ôh.” </verse>
        <verse number="11">Giơ̆ng Yêsu pơhiăp tui anŭn, Ñu laĭ dơ̆ng kơ ƀing gơ̆: “Lasar giăng mah ƀing ta pĭt yơh, samơ̆ Kâo nao kiăng râo mơdưh ñu.”</verse>
        <verse number="12">Ƀing ding kơna laĭ: “Ơ Khua, tơdah ñu pĭt, sĭt ñu či suaih yơh.”</verse>
        <verse number="13">Yêsu pơhiăp kơ tơlơi gơ̆ djai yơh, samơ̆ gơñu pơmĭn Yêsu pơhiăp kơ tơlơi pĭt pơdơi đôč. </verse>
        <verse number="14">Tui anŭn Yêsu pơhiăp klă rơđah kơ gơñu: “Lasar djai yơh; </verse>
        <verse number="15">samơ̆ yua kơ ƀing gih yơh Kâo mơak yua kơ Kâo ƀu dŏ pơ anŭn ôh, kiăng kơ ƀing gih dưi đaŏ. Brơi ƀing ta nao pơ ñu bĕ.”</verse>
        <verse number="16">Thômas, anăn pơkŏn dơ̆ng Didim, laĭ kơ ƀing ding kơna pơkŏn: “Brơi kơ ƀing ta nao hrŏm hơbĭt hăng Ñu bĕ kiăng kơ ƀing ta dưi djai hrŏm hơbĭt hăng Ñu mơ̆n.”</verse>
        <verse number="17">Tơ Yêsu truh, Ñu thâo kơ Lasar dŏ amăng pơsat pă hrơi laih. </verse>
        <verse number="18">Plei Bêthani ataih mơ̆ng plei Yêrusalem, năng ai klâo kilômet. </verse>
        <verse number="19">Hmâo lu ƀing ană Yuđa nao pơ HʼMart hăng HʼMari kiăng pơalum ƀing gơ̆ yua kơ ayŏng gơñu djai.</verse>
        <verse number="20">Tơ HʼMart hmư̆ Yêsu rai, gơ̆ đuaĭ nao bưp Ñu tơdang HʼMari dŏ pơ sang. </verse>
        <verse number="21">HʼMart laĭ kơ Yêsu: “Ơ Khua, tơdah hmâo Ih pơ anai ayŏng kâo ƀu djai ôh. </verse>
        <verse number="22">Samơ̆ wơ̆t ră anai kâo thâo hơgĕt tơlơi Ih rơkâo kơ Ơi Adai, Ơi Adai či brơi kơ Ih.” </verse>
        <verse number="23">Yêsu laĭ kơ gơ̆: “Ayŏng ih či hơdip glaĭ.”</verse>
        <verse number="24">HʼMart laĭ kơ Ñu: “Kâo thâo kơ gơ̆ či hơdip glaĭ amăng tơlơi hơdip glaĭ ƀơi hrơi đŭt tơdơi.”</verse>
        <verse number="25">Yêsu laĭ kơ gơ̆: “Kâo jing tơlơi hơdip glaĭ laih anŭn tơlơi hơdip. Hlơi pô đaŏ kơ Kâo, ñu či hơdip, wơ̆t dah ñu djai laih; </verse>
        <verse number="26">Laih anŭn hlơi pô dŏ hơdip đaŏ kơ Kâo, ñu ƀu či djai ôh. Ih đaŏ tơlơi anŭn mơ̆?”</verse>
        <verse number="27">HʼMart laĭ glaĭ: “Sĭt, Ơ Khua, kâo đaŏ Ih jing Yang Krist, Ană Ơi Adai, Pô khŏm rai amăng lŏn tơnah.”</verse>
        <verse number="28">Giơ̆ng kơ HʼMart laĭ tơlơi anai, gơ̆ nao iâu HʼMari adơi ñu, hăng hiăp pơhač: “Nai rai pơ anai yơh, Ñu iâu ih.” </verse>
        <verse number="29">Tơ HʼMari hmư̆ tơlơi anŭn, gơ̆ tơgŭ mơtam hăng nao pơ Yêsu. </verse>
        <verse number="30">Hlăk anŭn Yêsu aka mŭt amăng plei ôh, samơ̆ Ñu ăt dŏ ƀơi anih HʼMart hmâo bưp Ñu. </verse>
        <verse number="31">Tơ ƀing ană Yuđa amăng sang dŏ pơalum HʼMari ƀuh gơ̆ ječ meč hăng tơbiă nao, gơñu đuaĭ tui gơ̆, mĭn dah gơ̆ nao čŏk hia pơ pơsat.</verse>
        <verse number="32">Tơ HʼMari truh pơ anih Yêsu dŏ laih anŭn ƀuh Ñu, HʼMari glŏm ñu pô ƀơi tơkai Yêsu hăng laĭ: “Ơ Khua, tơdah hmâo Ih pơ anai, ayŏng kâo ƀu djai ôh.”</verse>
        <verse number="33">Yêsu ƀuh HʼMari hia, laih anŭn ƀing ană Yuđa rai hrŏm hơbĭt hăng HʼMari ăt hia kar kaĭ mơ̆n, Ñu rơngot hơning hăng glưh pran jua. </verse>
        <verse number="34">Ñu tơña: “Pơpă anih ƀing gih dơr gơ̆?”
Ƀing anŭn laĭ glaĭ kơ Ñu: “Ơ Khua, rai lăng bĕ.”</verse>
        <verse number="35">Yêsu hia. </verse>
        <verse number="36">Tui anŭn ƀing ană Yuđa laĭ: “Lăng bĕ, Ñu khăp biă mă kơ Lasar!”</verse>
        <verse number="37">Samơ̆ hmâo đơđa amăng ƀing gơñu laĭ: “Pô anai hmâo pơsuaih laih mơnuih bum mơta, hyư̆m Ñu ƀu dưi ôh hă ngă brơi pô anai ƀu djai?”</verse>
        <verse number="38">Sa wơ̆t dơ̆ng Yêsu glưh pran jua hăng nao pơ pơsat. Pơsat anŭn jing sa boh par, hmâo boh pơtâo kơđơ̆l hĭ. </verse>
        <verse number="39">Yêsu pơđar: “Tơglung lui hĭ bĕ boh pơtâo anai.”
HʼMart jing adơi kơ pô djai anŭn laĭ: “Ơ Khua, ƀâu brŭ laih yơh, yua kơ ñu dŏ pơ anai pă hrơi laih.”</verse>
        <verse number="40">Yêsu laĭ kơ HʼMart: “Hyư̆m kâo aka laĭ hăng ih ôh hă, tơdah ih đaŏ ih či ƀuh tơlơi guh kơang Ơi Adai?” </verse>
        <verse number="41">Tui anŭn gơñu tơglung hĭ boh pơtâo anŭn. Yêsu angak mơta hăng laĭ: “Ơ Ama, kâo bơni hơơč kơ Ih yua kơ Ih hmâo hmư̆ laih Kâo. </verse>
        <verse number="42">Kâo thâo Ih hmư̆ Kâo nanao, samơ̆ Kâo laĭ tơlơi anai yua kơ ƀing mơnuih dŏ jum dar anai, kiăng kơ gơñu dưi đaŏ kơ Ih Pô hmâo pơkiaŏ rai Kâo laih.” </verse>
        <verse number="43">Giơ̆ng Yêsu pơhiăp tui anŭn, Ñu iâu kraih tui anai: “Ơ Lasar, tơbiă bĕ!” </verse>
        <verse number="44">Mơnuih djai tơbiă rai yơh, tơkai tơngan gơ̆ arăng pŏn hăng khăn, ƀô̆ Ñu arăng gom hăng sa blah khăn. Yêsu laĭ kơ gơñu: “Yaih brơi ñu bĕ, hăng brơi gơ̆ rơbat.”</verse>
        <verse number="45">Hmâo lu ƀing ană Yuđa nao ngui pơalum HʼMari, hmâo ƀuh laih bruă Yêsu ngă, gơñu đaŏ kơ Yêsu. </verse>
        <verse number="46">Samơ̆ đơđa amăng ƀing anŭn nao pơ ƀing Pharisi hăng ră ruai brơi gơñu hơdôm tơlơi Yêsu hmâo ngă laih. </verse>
        <verse number="47">Tui anŭn, ƀing khua ngă yang prŏng hăng ƀing Pharisi iâu pơƀŭt ƀing khua phat kơđi hăng laĭ: “Hơgĕt ƀing ta či ngă? Yua kơ pô anai ngă lu tơlơi mơsêh mơyang biă mă. </verse>
        <verse number="48">Tơdah ƀing ta lui Ñu ăt ngă dơ̆ng, tui anŭn abih bang mơnuih či đaŏ kơ Ñu, laih anŭn ƀing Rôm či rai pơrai hĭ anih rơgoh hiam ƀing ta hăng pơdjai hĭ kơnŭng djuai ƀing ta.”</verse>
        <verse number="49">Samơ̆ sa čô amăng ƀing gơñu, anăn ñu Kaip jing khua ngă yang prŏng hloh thŭn anŭn, laĭ kơ gơñu: “Ƀing gih ƀu thâo hluh sa mơta tơlơi ôh. </verse>
        <verse number="50">Ƀing gih ƀu thâo hluh ôh hă hiam hloh kơ ƀing gih hmâo sa čô mơnuih djai yua kơ abih bang ƀing ană plei hloh kơ abih bang kơnŭng djuai či răm rai.” </verse>
        <verse number="51">Ñu pơhiăp tơlơi anŭn ƀu djơ̆ tui hăng tơlơi pơmĭn ñu pô ôh, samơ̆ yua kơ ñu jing khua ngă yang prŏng hloh thŭn anŭn, ñu laĭ lui hlâo kơ Yêsu či djai yua kơ abih bang kơnŭng djuai ană Yuđa, </verse>
        <verse number="52">ƀu djơ̆ kơnơ̆ng kơ kơnŭng djuai ană Yuđa đôč ôh, samơ̆ ăt kiăng pơƀŭt glaĭ abih bang ƀing ană Ơi Adai hlăk bra hyu tar ƀar jing hĭ sa phung.</verse>
        <verse number="53">Mơ̆ng hrơi anŭn ƀing khua ngă yang črŏng sai hơduah jơlan kiăng pơdjai Yêsu. </verse>
        <verse number="54">Yua kơ anŭn yơh, Yêsu ƀu dưi hyu hăng tơlơi rơngai dơ̆ng ôh tơ̆ng krah ƀing ană Yuđa, samơ̆ mơ̆ng anih anŭn Ñu nao pơ plei Êphraim jĕ tơdrŏn tač; laih anŭn Ñu dŏ pơ anŭn hrŏm hơbĭt hăng ƀing ding kơna Ñu.</verse>
        <verse number="55">Hrơi Phĕt Tơlơi Găn ƀing ană Yuđa jĕ truh, laih anŭn hmâo lu mơnuih mơ̆ng tring phara nao pơ plei Yêrusalem kiăng pơrơgoh gơñu pô hlâo kơ Hrơi phĕt Tơlơi Găn. </verse>
        <verse number="56">Gơñu hơduah sem Yêsu, laih anŭn tơdang gơñu dŏ dơ̆ng amăng sang kơkuh pơpŭ, gơñu bơlaĭ tơdruă: “Hyư̆m ƀing gih pơmĭn? Yêsu ƀu či rai ôh hă kơ tơlơi phĕt anai?” </verse>
        <verse number="57">Ƀing khua ngă yang prŏng hăng ƀing Pharisi hmâo pơtă laih hlơi pô thâo anih Yêsu dŏ, brơi pô anŭn laĭ brơi kơ gơñu thâo, kiăng kơ gơñu dưi mă čaŏ Yêsu.</verse>
      </chapter>
      <chapter number="12">
        <verse number="1">Năm hrơi hlâo kơ phĕt Tơlơi Găn, Yêsu nao pơ Bêthani jing plei Lasar, pô Yêsu hmâo pơhơdip glaĭ mơ̆ng tơlơi djai. </verse>
        <verse number="2">Pơ anŭn arăng pơkra mơnơ̆ng ƀơ̆ng huă jum Yêsu. HʼMart buih bruă pŭ mơnơ̆ng ƀơ̆ng huă, laih anŭn Lasar jing sa čô amăng ƀing dŏ ƀơ̆ng huă hrŏm hơbĭt hăng Ñu. </verse>
        <verse number="3">Hlăk anŭn HʼMari mă sa mơkrah lit ia klôñ ngă hăng kơyâo nard sĭt, yom biă mă, pik tơkai Yêsu laih anŭn sut hăng ƀuk gơ̆, amăng sang bă hăng mơnâo ƀâu hiam. </verse>
        <verse number="4">Samơ̆ Yudas Iskariôt jing sa čô amăng ƀing ding kơna Yêsu (pô tơdơi anai či pơblư̆ lui Yêsu), ñu laĭ, </verse>
        <verse number="5">“Hyư̆m ƀu sĭ hĭ ia klôñ ƀâu hiam anŭn hăng nua klâo rơtuh đơniê laih anŭn pha brơi kơ ƀing mơnuih ƀun rin?” </verse>
        <verse number="6">Ñu laĭ tui anŭn ƀu djơ̆ yua kơ ñu bơngơ̆t kơ ƀing mơnuih ƀun rin ôh, samơ̆ yua kơ ñu jing mơnuih klĕ dŏp. Ñu jing pô djă kơdŭng prăk, hăng juăt kơđeo mă prăk arăng pioh amăng kơdŭng anŭn.</verse>
        <verse number="7">Samơ̆ Yêsu laĭ: “Lui măk ai gơ̆ bĕ, ñu hmâo pioh ia klôñ ƀâu hiam anai kơ hrơi dơr kâo. </verse>
        <verse number="8">Ƀing gih dŏ hmâo mơnuih ƀun rin hrŏm hăng ƀing gih nanao, samơ̆ ƀing gih ƀu hmâo kâo nanao ôh.”</verse>
        <verse number="9">Sa phung lu ƀing ană Yuđa hmâo hmư̆ Yêsu pơ Bêthani, anŭn yơh gơñu rai, ƀu djơ̆ kơnơ̆ng yua kơ Yêsu pơ anŭn đôč ôh samơ̆ ăt kiăng lăng Lasar mơ̆n, pô Yêsu hmâo pơhơdip glaĭ laih mơ̆ng tơlơi djai. </verse>
        <verse number="10">Tui anŭn ƀing khua ngă yang prŏng črŏng sai kiăng pơdjai wơ̆t hăng Lasar mơ̆n. </verse>
        <verse number="11">Yua kơ mơ̆ng Lasar yơh hmâo lu ƀing ană Yuđa čơlah mơ̆ng gơñu hăng đaŏ kơ Yêsu.</verse>
        <verse number="12">Hrơi tơdơi kơ anŭn, hmâo sa phung lu rai kơ hrơi phĕt hmư̆ Yêsu hlăk rai pơ plei Yêrusalem. </verse>
        <verse number="13">Tui anŭn gơñu mă than gol hăng nao drông Yêsu, hăng ur dreo: “Hôsana, mơyun hiam kơ pô rai amăng anăn Khua Yang, jing Pơtao ƀing Israel!”</verse>
        <verse number="14">Yêsu ƀuh sa drơi ană aseh kle, Ñu đĭ ƀơi gơ̆, tui hăng Hră Ơi Adai Pơhiăp hmâo čih laih:</verse>
        <verse number="15">“Anăm hwĭ ôh! Ơ ană dra plei Siôn;
Anai nê, pơtao ih rai, đĭ ƀơi ană aseh kle.”</verse>
        <verse number="16">Hlăk anŭn ƀing ding kơna Ñu ƀu thâo hluh ôh kơ tơlơi anŭn; samơ̆ tơ Ơi Adai pơ-ư pơang laih Yêsu, hlăk anŭn gơñu hơdơr kơ Hră Ơi Adai Pơhiăp hmâo čih laih tơlơi anŭn djơ̆ kơ Ñu, hăng hmâo ngă laih kơ Ñu tui anŭn.</verse>
        <verse number="17">Phung mơnuih lu hmâo dŏ hrŏm hơbĭt hăng Yêsu hlăk Ñu iâu Lasar tơbiă mơ̆ng pơsat hăng pơhơdip glaĭ gơ̆ mơ̆ng tơlơi djai, leng ngă gơ̆ng jơlan kơ tơlơi hmâo truh laih. </verse>
        <verse number="18">Phung mơnuih lu nao drông Yêsu, yua kơ gơñu hmâo hmư̆ Yêsu ngă tơlơi mơsêh mơyang anŭn. </verse>
        <verse number="19">Hnŭn yơh ƀing Pharisi bơlaĭ tơdruă gơñu: “Lăng adih, ƀing ta ƀu dưi ngă hơgĕt ôh. Lăng bĕ, abih lŏn tơnah hmâo đuaĭ tui Ñu soh sel.”</verse>
        <verse number="20">Amăng ƀing mơnuih nao kơkuh pơpŭ amăng hrơi phĕt tơlơi găn hmâo đơđa ƀing Grek. </verse>
        <verse number="21">Gơñu nao pơ Philip plei Bêtsaida amăng tring Galilê, hăng laĭ kơ ñu: “Ơ khua, gơmơi kiăng bưp Yêsu.”</verse>
        <verse number="22">Philip nao laĭ kơ Andrê, laih anŭn Andrê nao hrŏm hơbĭt hăng Philip nao laĭ kơ Yêsu. </verse>
        <verse number="23">Yêsu laĭ glaĭ kơ gơñu: “Mông Ană Mơnuih mă tŭ tơlơi ư-ang truh yơh. </verse>
        <verse number="24">Kâo laĭ sĭt biă mă kơ ƀing gih tơdah sa asar pơdai ƀu lĕ pơ lŏn hăng djai hĭ, ñu ăt dŏ kơnơ̆ng sa sar đôč; samơ̆ tơdah ñu djai hĭ, ñu či mơboh lu. </verse>
        <verse number="25">Hlơi pô khăp kơ tơlơi hơdip ñu, ñu či rơngiă hĭ. Samơ̆ hlơi pô bơrơmŭt kơ tơlơi hơdip ñu amăng lŏn tơnah anai, ñu či hmâo glaĭ tơlơi hơdip hlŏng lar. </verse>
        <verse number="26">Hlơi pô mă bruă Kâo, ñu khŏm đuaĭ tui Kâo. Pơpă anih Kâo dŏ, ding kơna Kâo ăt dŏ pơ anŭn mơ̆n. Hlơi pô mă bruă Kâo, Ama kâo či pơpŭ pơyom kơ ñu.”</verse>
        <verse number="27">“Ră anai bơngăt jua Kâo rŭng răng biă mă. Hơgĕt Kâo či laĭ: ‘Ơ Ama, pơklaih Kâo mơ̆ng mông anai?’ Ơ ơh, samơ̆ yua kơ mông anai yơh Kâo hmâo rai laih. </verse>
        <verse number="28">Ơ Ama, brơi tơlơi ư-ang kơ anăn Ih bĕ.” Hlăk anŭn hmâo asăp pơhiăp mơ̆ng adai: “Kâo hmâo ư-ang laih kơ anăn Kâo, laih anŭn Kâo či pơ-ư ang anăn Kâo dơ̆ng.” </verse>
        <verse number="29">Phung mơnuih lu dŏ jĕ hmư̆ jua hiăp anŭn laĭ: “Anŭn jing dơnai grơ̆m.” Ƀing pơkŏn laĭ: “Sa čô ling jang adai pơhiăp hăng Ñu.” </verse>
        <verse number="30">Yêsu laĭ: “Asăp anai hmâo truh yua kơ ƀing gih, ƀu djơ̆ yua kơ Kâo ôh. </verse>
        <verse number="31">Ră anai tơlơi phat kơđi truh laih kơ lŏn tơnah, laih anŭn Ơi Adai či pơglưh hĭ khua wai lăng lŏn tơnah anai. </verse>
        <verse number="32">Bơ Kâo, tơ arăng yol đĭ drơi jan Kâo mơ̆ng lŏn, Kâo či dui ba abih bang mơnuih rai pơ Kâo.” </verse>
        <verse number="33">Ñu laĭ tơlơi anŭn kiăng pơrơđah hyư̆m Ñu či djai.</verse>
        <verse number="34">Phung mơnuih lu laĭ glaĭ: “Ƀing gơmơi hmâo hmư̆ laih amăng hră tơlơi juăt laĭ kơ Yang Krist dŏ hlŏng lar. Hyư̆m Ih dưi laĭ arăng khŏm yol đĭ Ană Mơnuih pơ glong lĕ? Hlơi Ană Mơnuih anŭn?”</verse>
        <verse number="35">Yêsu laĭ glaĭ: “Tơlơi bơngač dŏ hrŏm hăng ƀing gih ƀu sui dơ̆ng ôh. Rơbat nao bĕ tơdang ƀing gih dŏ hmâo tơlơi bơngač, hwĭ kơ tơlơi kơnăm mơmŏt plŭt gom hĭ ƀing gih. Hlơi pô rơbat amăng tơlơi kơnăm mơmŏt ñu ƀu thâo ôh pơpă anih ñu nao. </verse>
        <verse number="36">Tơdang gih dŏ hmâo tơlơi bơngač, đaŏ bĕ kơ tơlơi bơngač anŭn, kiăng kơ ƀing gih dưi jing ƀing ană kơ tơlơi bơngač.”
Giơ̆ng Yêsu pơhiăp tơlơi anŭn, Ñu đuaĭ kơdŏp mơ̆ng ƀing gơñu. </verse>
        <verse number="37">Wơ̆t dah Ñu hmâo ngă laih lu tơlơi mơsêh mơyang ƀơi anăp gơñu, gơñu ăt kŏn đaŏ kơ Ñu lơi. </verse>
        <verse number="38">Tơlơi anŭn kiăng pơsĭt tơlơi pô laĭ lui hlâo Êsai hmâo pơhiăp laih:
“Ơ Khua Yang, hlơi hmâo đaŏ laih kơ tơlơi gơmơi pơtô,
laih anŭn kơ hlơi pô tơngan Khua Yang hmâo pơrơđah brơi laih lĕ?”</verse>
        <verse number="39">Yua kơ anŭn yơh, gơñu ƀu dưi đaŏ ôh, yua kơ Êsai hmâo laĭ dơ̆ng mơ̆n,</verse>
        <verse number="40">“Ơi Adai pơbum hĭ mơta gơñu,
Pơkhăng hĭ pran jua gơñu,
Hwĭ dah mơta gơñu thâo ƀuh,
Pran jua gơñu thâo hluh, laih anŭn gơñu wơ̆t glaĭ pơ Kâo,
Kiăng kơ Kâo pơsuaih hĭ gơñu.”</verse>
        <verse number="41">Êsai pơhiăp tơlơi anŭn yua ñu ƀuh tơlơi ang yang Yang Krist, laih anŭn pơhiăp djơ̆ kơ Ñu.</verse>
        <verse number="42">Wơ̆t dah tui anŭn ăt hmâo lu mơnuih amăng ƀing khua đaŏ kơ Yêsu, samơ̆ gơñu ƀu khĭn pơhaih tơlơi anŭn ôh, yua kơ gơñu hwĭ ƀing Pharisi puh pơđuaĭ gơñu mơ̆ng sang bơjơnum. </verse>
        <verse number="43">Yua kơ gơñu khăp kơ tơlơi ư-ang mơ̆ng ană mơnuih hloh kơ tơlơi ư-ang mơ̆ng Ơi Adai.</verse>
        <verse number="44">Yêsu pơhiăp kraih: “Hlơi pô đaŏ kơ Kâo, ƀu djơ̆ ñu kơnơ̆ng đaŏ kơ Kâo đôč ôh, samơ̆ đaŏ kơ Pô hmâo pơkiaŏ rai Kâo kar kaĭ mơ̆n. </verse>
        <verse number="45">Bơ hlơi pô ƀuh Kâo, ñu ăt ƀuh Pô hmâo pơkiaŏ rai Kâo mơ̆n. </verse>
        <verse number="46">Kâo jing tơlơi bơngač hmâo rai laih amăng lŏn tơnah, kiăng kơ hlơi pô đaŏ kơ Kâo ñu ƀu dŏ amăng tơlơi kơnăm mơmŏt dơ̆ng ôh. </verse>
        <verse number="47">Tơdah hlơi pô hmư̆ boh pơhiăp Kâo laih anŭn ƀu gưt tui ôh, Kâo ƀu phat kơđi kơ ñu ôh; yua kơ Kâo rai ƀu djơ̆ kiăng kơ phat kơđi kơ lŏn tơnah ôh, samơ̆ kiăng pơklaih lŏn tơnah. </verse>
        <verse number="48">Hlơi pô hơngah Kâo laih anŭn ƀu mă tŭ ôh boh pơhiăp Kâo, hmâo laih sa čô phat kơđi kơ ñu; boh pơhiăp Kâo hmâo pơhiăp anŭn yơh či phat kơđi kơ ñu ƀơi hrơi đŭt tơdơi. </verse>
        <verse number="49">Yua kơ kâo ƀu pơhiăp hăng tơlơi dưi Kâo pô ôh; samơ̆ Ama, Pô hmâo pơkiaŏ rai Kâo, pơđar Kâo pơhiăp tơlơi hơgĕt Kâo khŏm pơhiăp laih anŭn hơgĕt tơlơi Kâo khŏm pơhaih. </verse>
        <verse number="50">Kâo thâo tơlơi Ñu pơđar anŭn jing tơlơi hơdip hlŏng lar. Yua kơ anŭn yơh hơgĕt tơlơi Kâo pơhiăp, Kâo pơhiăp tui hăng Ama hmâo pơđar laih kơ Kâo.”</verse>
      </chapter>
      <chapter number="13">
        <verse number="1">Hlâo kơ phĕt Tơlơi Găn, Yêsu thâo mông Ñu khŏm lui lŏn tơnah kiăng kơ glaĭ pơ Ama truh laih. Ñu hmâo khăp laih kơ ƀing lơ̆m kơ Ñu amăng lŏn tơnah, hnŭn yơh Ñu khăp hĭ kơ ƀing gơ̆ tơl đŭt.</verse>
        <verse number="2">Tơdang gơñu dŏ ƀơ̆ng huă mlam, yang sat hmâo dưm laih amăng pran jua Yudas Iskariôt, ană đah rơkơi Simôn tơlơi pơmĭn pơblư̆ kơ Yêsu. </verse>
        <verse number="3">Yêsu thâo Ama hmâo jao laih abih bang mơnơ̆ng amăng tơngan Ñu, Ñu thâo Ñu hmâo rai mơ̆ng Ơi Adai laih anŭn Ñu či glaĭ pơ Ơi Adai. </verse>
        <verse number="4">Tui anŭn, Ñu tơgŭ mơ̆ng kơƀang ƀơ̆ng huă, toh hĭ ao phyung Ñu, mă khăn hăng hruă ƀơi kơiăng Ñu. </verse>
        <verse number="5">Giơ̆ng anŭn, Ñu tuh ia amăng thao laih anŭn čơdơ̆ng rao tơkai ƀing ding kơna Ñu, Ñu sut tơkai ƀing gơ̆ hăng khăn Ñu pŏn kơiăng. </verse>
        <verse number="6">Ñu nao pơ Simôn Pêtrôs, samơ̆ Pêtrôs laĭ: “Ơ Khua, Ih či rao tơkai kâo hă?”</verse>
        <verse number="7">Yêsu laĭ glaĭ: “Hơgĕt Kâo ngă ih ƀu thâo hluh ôh ră anai, samơ̆ tơdơi ih či thâo hluh.”</verse>
        <verse number="8">Pêtrôs laĭ: “Ơ ơh, Ih ƀu či rao tơkai kâo ôh!”
Yêsu laĭ glaĭ: “Tơdah kâo ƀu rao tơkai ih, ih ƀu dưi jing ding kơna Kâo dơ̆ng ôh.”</verse>
        <verse number="9">Simôn Pêtrôs laĭ glaĭ: “Ơ Khua, anăm kơnơ̆ng rao tơkai Kâo đôč ôh, samơ̆ rao wơ̆t tơngan hăng akŏ kâo mơ̆n!”</verse>
        <verse number="10">Yêsu laĭ glaĭ: “Hlơi mơnơi laih, kơnơ̆ng rao tơkai ñu đôč, dưi rơgoh abih yơh. Ƀing gih hmâo rơgoh laih, samơ̆ ƀu djơ̆ abih bang ƀing gih ôh.” </verse>
        <verse number="11">Yua kơ Ñu thâo laih hlơi pô či pơblư̆ lui Ñu, yua anŭn yơh Yêsu laĭ: “Ƀu djơ̆ abih bang ƀing gih jing rơgoh soh sel ôh.”</verse>
        <verse number="12">Giơ̆ng kơ Yêsu rao tơkai ƀing gơ̆, Ñu buh glaĭ ao phyung Ñu, hăng dŏ ber ƀơi kơƀang ƀơ̆ng huă. Ñu laĭ kơ ƀing gơ̆: “Ƀing gih thâo hluh mơ̆ hơgĕt tơlơi Kâo hmâo ngă laih kơ ƀing gih?” </verse>
        <verse number="13">Ƀing gih iâu kâo jing nai laih anŭn Khua. Ƀing gih iâu djơ̆ yơh, yua kơ Kâo sĭt jing tui anŭn yơh. </verse>
        <verse number="14">Tơdah kâo jing Khua laih anŭn Nai kơ ƀing gih, hmâo rao laih tơkai ƀing gih, tui anŭn brơi ƀing gih khŏm rao tơkai tơdruă ƀing gih kar kaĭ mơ̆n. </verse>
        <verse number="15">Yua kơ kâo hmâo ngă bơhmutu laih brơi kơ ƀing gih, kiăng kơ ƀing gih ăt ngă mơ̆n kar hăng Kâo hmâo ngă laih kơ ƀing gih. </verse>
        <verse number="16">Kâo laĭ sĭt biă mă kơ ƀing gih, ding kơna ƀu prŏng hloh kơ khua ñu ôh; laih anŭn pô arăng pơkiaŏ nao ƀu prŏng hloh kơ pô pơkiaŏ nao ñu ôh. </verse>
        <verse number="17">Tơdah ƀing gih thâo khul tơlơi anai laih anŭn ngă tui, ƀing gih či hmâo tơlơi mơyun hiam yơh.</verse>
        <verse number="18">“Kâo ƀu laĭ kơ abih bang ƀing gih ôh. Kâo thâo hlơi ƀing Kâo hmâo ruah laih, samơ̆ kiăng krĕp djơ̆ tui hăng Hră Ơi Adai Pơhiăp hmâo čih laih tui anai: ‘Pô ƀơ̆ng ƀañ tơpŭng Kâo, yŏng kơđôl pơkơdơ̆ng glaĭ hăng Kâo,’ </verse>
        <verse number="19">Kâo laĭ tơlơi anŭn kơ ƀing gih hlâo kơ tơlơi anŭn truh, kiăng kơ tơ ñu truh, ƀing gih dưi đaŏ kơ Kâo jing pô Kâo Jing. </verse>
        <verse number="20">Kâo laĭ sĭt biă mă kơ ƀing gih, hlơi pô tŭ jum mơnuih Kâo pơkiaŏ nao jing ñu tŭ jum Kâo mơ̆n; laih anŭn hlơi pô tŭ jum Kâo jing ñu tŭ jum Pô pơkiaŏ rai Kâo mơ̆n!”</verse>
        <verse number="21">Giơ̆ng Yêsu pơhiăp tơlơi anŭn, bơngăt jua Ñu rŭng răng laih anŭn pơhiăp pơsĭt tui anai: “Kâo laĭ kơ ƀing gih sĭt biă mă, sa čô amăng ƀing gih či pơblư̆ lui Kâo.”</verse>
        <verse number="22">Ƀing ding kơna Ñu pơlăng tơdruă, ƀu thâo ôh kơ hlơi Yêsu laĭ nao. </verse>
        <verse number="23">Sa čô amăng ƀing ding kơna, pô Yêsu khăp, dŏ ah akŏ ñu ƀơi tơda Yêsu. </verse>
        <verse number="24">Tui anŭn Simôn Pêtrôs yơr tơngan ngă gru kơ pô anŭn hăng laĭ: “Tơña bĕ Nai kơ hlơi Ñu laĭ tơlơi anŭn.”</verse>
        <verse number="25">Tui anŭn, tơdang ah ƀơi tơda Yêsu gơ̆ tơña kơ Yêsu: “Ơ Khua, hlơi pô anŭn?” </verse>
        <verse number="26">Yêsu laĭ glaĭ: “Anŭn jing pô Kâo či brơi ƀañ tơpŭng Kâo či añrŭ anai”. Giơ̆ng anŭn Yêsu añrŭ sa čơđeh ƀañ hăng brơi Yudas ană đah rơkơi Simôn Iskariôt. </verse>
        <verse number="27">Giơ̆ng kơ Yudas mă čơđeh ƀañ anŭn, yang sat satan mŭt amăng Yudas. Yêsu laĭ kơ ñu: “Hơgĕt tơlơi ih či ngă, ngă tañ bĕ.” </verse>
        <verse number="28">Samơ̆ ƀu hmâo hlơi dŏ huă ƀơi kơƀang anŭn thâo hluh yua hơgĕt Yêsu laĭ tơlơi anŭn kơ ñu. </verse>
        <verse number="29">Đơđa pơmĭn yua kơ Yudas djă kơdŭng prăk, Yêsu pơtă kơ Ñu: “Blơi bĕ hơgĕt mơnơ̆ng ƀing ta kiăng pioh kơ hrơi phĕt;” ƀôdah kiăng kơ ñu nao pơpha brơi kơ ƀing ƀun rin.</verse>
        <verse number="30">Tui anŭn, giơ̆ng kơ Yudas mă čơđeh ƀañ anŭn, ñu tơbiă mơtam; hlăk anŭn mlam mơmŏt laih.</verse>
        <verse number="31">Giơ̆ng Yudas tơbiă laih, Yêsu laĭ: “Ră anai Ană Mơnuih hmâo tơlơi guh kơang laih, laih anŭn amăng Ñu Ơi Adai hmâo tơlơi guh kơang. </verse>
        <verse number="32">Tơdah Ơi Adai hmâo tơlơi guh kơang amăng Ană Mơnuih, Ñu pô ăt či ngă guh kơang Ană Mơnuih amăng Ñu pô, laih anŭn či ngă guh kơang Ñu tañ mơtam. </verse>
        <verse number="33">Ơ ƀing ană anĕt, kâo kơnơ̆ng dŏ hrŏm hăng ƀing gih ƀiă hrơi đôč, ƀing gih či hơduah sem kâo, laih anŭn kar hăng kâo hmâo laĭ kơ ƀing ană Yuđa, ră anai kâo laĭ kơ ƀing gih kar kaĭ mơ̆n. ‘Pơ anih Kâo nao, ƀing gih ƀu dưi nao ôh.’ </verse>
        <verse number="34">Kâo brơi sa tơlơi pơtă phrâo kơ ƀing gih: Brơi ƀing gih khăp bĕ kơ tơdruă ƀing gih. Kar hăng kâo hmâo khăp laih kơ ƀing gih, brơi ƀing gih khŏm khăp kơ tơdruă ƀing gih kar kaĭ mơ̆n. </verse>
        <verse number="35">Tơdah ƀing gih khăp kơ tơdruă, mơ̆ng tơlơi anŭn yơh abih bang mơnuih či thâo krăn ƀing gih jing ding kơna Kâo.”</verse>
        <verse number="36">Simôn Pêtrôs tơña kơ Yêsu: “Ơ Khua Yang, pơpă Ih nao?”
Yêsu laĭ glaĭ: “Anih Kâo nao, ră anai ih ƀu dưi đuaĭ tui ôh, samơ̆ tơdơi ih či đuaĭ tui.”</verse>
        <verse number="37">Pêtrôs tơña: “Ơ Khua, yua hơgĕt ră anai kâo ƀu dưi đuaĭ tui Ih ôh? Kâo či pơsăn tơlơi hơdip kâo yua kơ Ih.”</verse>
        <verse number="38">Yêsu laĭ glaĭ: “Ih či pơsăn tơlơi hơdip ih pô yua kơ Kâo hă? Kâo laĭ sĭt biă mă kơ ih, hlâo kơ mơnŭ aka tơdjô̆ ih či hơngah Kâo klâo wơ̆t!”</verse>
      </chapter>
      <chapter number="14">
        <verse number="1">“Pran jua ƀing gih anăm bơngơ̆t bơngañ hăng rŭng răng ôh, đaŏ bĕ kơ Ơi Adai laih anŭn đaŏ kơ Kâo kar kaĭ mơ̆n. </verse>
        <verse number="2">Amăng sang Ama Kâo hmâo lu anih dŏ, tơdah ƀu djơ̆ tui anŭn ôh, Kâo ƀu či laĭ kơ ƀing gih. Kâo nao kiăng kơ prăp pre sa boh anih kơ ƀing gih. </verse>
        <verse number="3">Giơ̆ng kơ Kâo nao hăng prăp pre laih kơ ƀing gih sa boh anih, Kâo či wơ̆t glaĭ hăng ba ƀing gih nao hrŏm hơbĭt hăng Kâo, kiăng kơ pơpă Kâo dŏ, ƀing gih ăt dŏ pơ anŭn mơ̆n. </verse>
        <verse number="4">Ƀing gih thâo pơpă Kâo nao, laih anŭn ƀing gih ăt thâo mơ̆n jơlan nao.”</verse>
        <verse number="5">Thômas laĭ kơ Ñu: “Ơ Khua, gơmơi ƀu thâo ôh pơpă anih Ih nao, hyư̆m gơmơi dưi thâo jơlan anŭn lĕ?”</verse>
        <verse number="6">Yêsu laĭ glaĭ: “Kâo jing jơlan, tơlơi sĭt, laih anŭn tơlơi hơdip, ƀu hmâo hlơi pô dưi nao pơ Ama tơdah ƀu nao mơ̆ng Kâo. </verse>
        <verse number="7">Tơdah ƀing gih thâo laih Kâo, ƀing gih ăt či thâo Ama Kâo mơ̆n. Mơ̆ng ră anai ƀing gih thâo laih Ñu, laih anŭn ƀing gih hmâo ƀuh Ñu laih.”</verse>
        <verse number="8">Philip laĭ kơ Yêsu: “Ơ Khua, kơčrâo brơi Ama kơ gơmơi bĕ, hơdôm anŭn djŏp laih.”</verse>
        <verse number="9">Yêsu laĭ glaĭ: “Ơ Philip, Kâo hmâo dŏ hăng ƀing ih sui laih samơ̆ ih ƀu thâo krăn Kâo ôh! Hlơi pô ƀuh laih Kâo, jing ñu ƀuh Ama yơh. Hyư̆m ih laĭ: ‘Kơčrâo brơi Ama kơ gơmơi bĕ?’ </verse>
        <verse number="10">Ih ƀu đaŏ ôh hă Kâo dŏ amăng Ama, laih anŭn Ama dŏ amăng Kâo? Hơdôm boh pơhiăp Kâo pơhiăp hăng ƀing gih, ƀu djơ̆ kâo pơhiăp mă mơ̆ng kâo pô ôh, samơ̆ Ama pô dŏ amăng kâo, Ñu pô yơh ngă bruă Ñu pô. </verse>
        <verse number="11">Đaŏ bĕ kơ kâo dŏ amăng Ama, laih anŭn Ama dŏ amăng Kâo, tơdah ƀu đaŏ, tŭ kơ đaŏ bĕ kơ bruă Kâo hmâo ngă. </verse>
        <verse number="12">Kâo laĭ sĭt biă mă kơ ƀing gih, hlơi pô đaŏ kơ Kâo, ñu či ngă mơ̆n bruă Kâo ngă, laih anŭn ñu či ngă bruă prŏng hloh dơ̆ng, yua kơ Kâo glaĭ pơ Ama. </verse>
        <verse number="13">Hơgĕt tơlơi ƀing gih rơkâo amăng anăn kâo, kâo či ngă brơi, kiăng kơ Ama kâo dưi hmâo tơlơi pơ-ư pơang mơ̆ng Ană. </verse>
        <verse number="14">Tơdah hơgĕt tơlơi ƀing gih rơkâo amăng anăn Kâo, Kâo či ngă brơi.”</verse>
        <verse number="15">“Tơdah ƀing gih khăp kơ Kâo, ƀing gih tui gưt abih tơlơi Kâo pơtă. </verse>
        <verse number="16">Kâo či rơkâo mơ̆ng Ama laih anŭn Ñu či brơi kơ ƀing gih sa čô Pô Djru pơkŏn, Ñu či dŏ hrŏm hơbĭt hăng ƀing gih nanao, </verse>
        <verse number="17">jing Yang Bơngăt Tơlơi Sĭt. Pô anŭn lŏn tơnah ƀu dưi tŭ mă ôh, yua kơ lŏn tơnah ƀu ƀuh Ñu ôh, kŏn thâo krăn Ñu lơi. Ƀing gih thâo krăn Yang Bơngăt Hiam, yua kơ Ñu dŏ hrŏm hơbĭt hăng ƀing gih, laih anŭn či dŏ amăng ƀing gih.</verse>
        <verse number="18">Kâo ƀu či lui ƀing gih dŏ tơhrit tơhroai ôh. Kâo či rai dơ̆ng pơ ƀing gih. </verse>
        <verse number="19">Dŏ ƀiă dơ̆ng lŏn tơnah ƀu či ƀuh Kâo tah, samơ̆ ƀing gih či ƀuh Kâo. Yua kơ Kâo hơdip, ƀing gih či dŏ hơdip kar kaĭ mơ̆n. </verse>
        <verse number="20">Amăng hrơi anŭn ƀing gih či thâo sĭt Kâo dŏ amăng Ama, ƀing gih dŏ amăng Kâo laih anŭn Kâo dŏ amăng ƀing gih.</verse>
        <verse number="21">Hlơi hmâo tŭ mă hiăp Kâo pơtă hăng gưt tui, ñu anŭn yơh jing pô khăp kơ Kâo. Hlơi pô khăp kơ Kâo, Ama Kâo či khăp kơ pô anŭn, Kâo či khăp kơ ñu hăng pơrơđah Kâo pô kơ ñu.”</verse>
        <verse number="22">Yudas, ƀu djơ̆ Iskariôt ôh, tơña kơ Yêsu: “Ơ Khua, yua hơgĕt Ih či pơrơđah Ih pô kơ gơmơi, samơ̆ ƀu pơrơđah kơ lŏn tơnah ôh?”</verse>
        <verse number="23">Yêsu laĭ glaĭ: “Tơdah hlơi pô khăp kơ Kâo, ñu či tui gưt hiăp Kâo pơtă, Ama Kâo či khăp kơ ñu, Gơmơi či nao pơ ñu, laih anŭn dŏ hrŏm hăng ñu. </verse>
        <verse number="24">Hlơi pô ƀu khăp kơ Kâo, ñu ƀu tui gưt boh pơhiăp Kâo ôh, laih anŭn boh pơhiăp gih hmâo hmư̆ anŭn ƀu djơ̆ mơ̆ng Kâo pô ôh, samơ̆ mơ̆ng Ama, jing pô hmâo pơkiaŏ rai Kâo.”</verse>
        <verse number="25">“Kâo laĭ khul tơlơi anŭn kơ ƀing gih tơdang Kâo ăt dŏ hrŏm hơbĭt hăng ƀing gih. </verse>
        <verse number="26">Samơ̆ Pô Djru, jing Yang Bơngăt Hiam, pô Ama či pơkiaŏ rai amăng anăn Kâo, Ñu či pơtô abih bang tơlơi kơ ƀing gih, laih anŭn Ñu či pơhơdơr brơi kơ ƀing gih abih tơlơi Kâo hmâo pơtô laih kơ ƀing gih.</verse>
        <verse number="27">Kâo pioh glaĭ tơlơi rơnŭk rơnua kơ ƀing gih, Kâo brơi tơlơi rơnŭk rơnua Kâo pô kơ ƀing gih. Kâo brơi kơ ƀing gih ƀu djơ̆ kar hăng lŏn tơnah brơi ôh. Pran jua ƀing gih anăm bơngơ̆t bơngañ hăng rŭng răng ôh. </verse>
        <verse number="28">Ƀing gih hmâo hmư̆ laih Kâo laĭ kơ ƀing gih: ‘Kâo nao, laih anŭn Kâo či wơ̆t glaĭ pơ ƀing gih dơ̆ng.’ Tơdah ƀing gih khăp laih kơ Kâo, ƀing gih hơ̆k mơak yơh, yua kơ Kâo nao pơ Ama; yua kơ Ama jing prŏng hloh kơ Kâo. </verse>
        <verse number="29">Ră anai Kâo laĭ tơlơi anŭn kơ ƀing gih hlâo kơ ñu truh, kiăng kơ tơ ñu truh ƀing gih či đaŏ. </verse>
        <verse number="30">Kâo ƀu či pơhiăp lu hăng ƀing gih dơ̆ng tah, yua kơ khua wai lăng lŏn tơnah anai hlăk rai. Ñu ƀu hmâo tơlơi dưi ƀơi Kâo ôh. </verse>
        <verse number="31">Samơ̆ Kâo ngă tui hăng tơlơi Ama hmâo pơtă laih kơ Kâo, kiăng kơ lŏn tơnah thâo Kâo khăp kơ Ama.
Tơgŭ bĕ, brơi ƀing ta đuaĭ mơ̆ng anih anai.”</verse>
      </chapter>
      <chapter number="15">
        <verse number="1">“Kâo jing phŭn boh kơƀâu sĭt, Ama Kâo jing pô pla. </verse>
        <verse number="2">Rĭm than amăng Kâo ƀu mơboh, Ñu trơĭ lui hĭ, laih anŭn rĭm than mơboh, Ñu trơĭ pơkra hĭ kiăng kơ gơ̆ dưi mơboh lu hloh dơ̆ng. </verse>
        <verse number="3">Ƀing gih jing rơgoh laih yua mơ̆ng boh pơhiăp Kâo hmâo pơtô laih kơ ƀing gih. </verse>
        <verse number="4">Dŏ nanao amăng Kâo bĕ, Kâo či dŏ amăng ƀing gih. Kar hăng than boh kơƀâu ƀu dưi mơboh mă ñu pô ôh, tơdah ñu ƀu dŏ klep hăng phŭn ñu, kar kaĭ mơ̆n, ƀing gih ƀu dưi mơboh ôh tơdah ƀing gih ƀu dŏ nanao amăng Kâo. </verse>
        <verse number="5">Kâo jing phŭn boh kơƀâu, ƀing gih jing than. Hlơi pô dŏ amăng Kâo nanao, Kâo dŏ amăng ñu, ñu anŭn či mơboh lu. Yua kơ gah rơngiao kơ Kâo ƀing gih ƀu dưi ngă hơgĕt gĕt ôh. </verse>
        <verse number="6">Tơdah hlơi pô ƀu dŏ nanao amăng Kâo, arăng glŏm lui hĭ ñu pơ rơngiao kar hăng than boh kơƀâu laih anŭn ñu kro, arăng duñ pơƀŭt than anŭn hăng glŏm hĭ amăng apui brơi apui ƀơ̆ng abih. </verse>
        <verse number="7">Tơdah ƀing gih dŏ nanao amăng kâo laih anŭn tơlơi kâo pơhiăp dŏ amăng ƀing gih, rơkâo bĕ hơgĕt tơlơi ƀing gih kiăng, ƀing gih či hmâo ñu yơh. </verse>
        <verse number="8">Ama Kâo hmâo tơlơi pơ-ư ang yua kơ gih mơboh lu, laih anŭn ƀing gih jing ding kơna Kâo. </verse>
        <verse number="9">Kar hăng Ama hmâo khăp kơ Kâo, Kâo khăp kơ ƀing gih ăt kar hăng anŭn mơ̆n. Dŏ nanao hĭ bĕ amăng tơlơi Kâo khăp. </verse>
        <verse number="10">Tơdah ƀing gih gưt tui tơlơi Kâo pơtă, ƀing gih či dŏ amăng tơlơi Kâo khăp. Kar hăng Kâo hmâo gưt tui laih tơlơi Ama Kâo pơtă, laih anŭn Kâo dŏ nanao amăng tơlơi Ñu khăp.</verse>
        <verse number="11">Kâo laĭ abih tơlơi anŭn kơ ƀing gih, kiăng kơ tơlơi mơak Kâo dŏ hĭ amăng ƀing gih, laih anŭn tơlơi mơak ƀing gih dưi jing klă tum. </verse>
        <verse number="12">Anai jing tơlơi Kâo pơtă: Brơi ƀing gih khăp bĕ kơ tơdruă ƀing gih kar hăng Kâo hmâo khăp laih kơ ƀing gih. </verse>
        <verse number="13">Ƀu hmâo ôh tơlơi khăp pă prŏng hloh kơ tơlơi khăp tơl ñu pơsăn lui tơlơi hơdip ñu pô yua kơ gơyut ñu. </verse>
        <verse number="14">Tơdah gih gưt tui hiăp Kâo pơtô, ƀing gih jing gơyut Kâo. </verse>
        <verse number="15">Kâo ƀu iâu ƀing gih jing ding kơna dơ̆ng ôh, yua kơ ding kơna ƀu thâo ôh hơgĕt tơlơi khua ñu ngă. Samơ̆ Kâo iâu ƀing gih jing gơyut Kâo yua kơ abih bang tơlơi Kâo hmư̆ mơ̆ng Ama, Kâo hmâo pơrơđah laih brơi kơ ƀing gih. </verse>
        <verse number="16">Ƀu djơ̆ ƀing gih ôh hmâo ruah mă Kâo, samơ̆ Kâo hmâo ruah mă ƀing gih hăng jao bruă kiăng kơ ƀing gih nao laih anŭn mơboh, laih anŭn brơi boh ƀing gih ăt dŏ nanao; kiăng kơ hơgĕt tơlơi ƀing gih rơkâo mơ̆ng Ama amăng anăn Kâo, Ñu či pha brơi tơlơi anŭn kơ ƀing gih yơh. </verse>
        <verse number="17">Anai tơlơi Kâo pơtă kơ ƀing gih: brơi ƀing gih khăp bĕ kơ tơdruă ƀing gih.”</verse>
        <verse number="18">“Tơdah lŏn tơnah bơrơmŭt kơ ƀing gih, brơi ƀing gih thâo kơ lŏn tơnah hmâo bơrơmŭt laih kơ Kâo hlâo kơ ƀing gih. </verse>
        <verse number="19">Tơdah ƀing gih lơ̆m kơ lŏn tơnah, lŏn tơnah či khăp kơ ƀing lơ̆m kơ ñu. Samơ̆ yua kơ ƀing gih ƀu lơ̆m kơ lŏn tơnah ôh, Kâo hmâo ruah laih ƀing gih mơ̆ng lŏn tơnah, yua kơ anŭn yơh lŏn tơnah bơrơmŭt kơ ƀing gih. </verse>
        <verse number="20">Hơdơr bĕ tơlơi Kâo hmâo laĭ laih kơ ƀing gih: ‘Ding kơna ƀu prŏng hloh kơ khua ñu ôh.’ Tơdah gơñu hmâo ngă sat laih kơ Kâo, gơñu či ngă sat kơ ƀing gih kar kaĭ mơ̆n. Tơdah gơñu tui gưt boh pơhiăp Kâo, gơñu či tui gưt mơ̆n boh pơhiăp ƀing gih. </verse>
        <verse number="21">Samơ̆ yua kơ anăn Kâo, gơñu či ngă abih tơlơi anŭn kơ ƀing gih, yua kơ gơñu ƀu thâo krăn ôh Pô hmâo pơkiaŏ rai Kâo. </verse>
        <verse number="22">Tơdah Kâo ƀu rai hăng ƀu pơhiăp kơ gơñu ôh, gơñu ƀu hmâo tơlơi soh ôh. Samơ̆ ră anai gơñu ƀu dưi pơgăl tơlơi soh gơñu ôh. </verse>
        <verse number="23">Hlơi pô bơrơmŭt kơ Kâo ăt ñu bơrơmŭt kơ Ama Kâo mơ̆n. </verse>
        <verse number="24">Tơdah Kâo ƀu hmâo ngă ôh tơ̆ng krah gơñu hơdôm bruă pô pơkŏn ƀu hmâo ngă ôh, gơñu ƀu hmâo tơlơi soh ôh. Samơ̆ ră anai gơñu ƀuh laih, laih anŭn gơñu ăt bơrơmŭt kơ Kâo wơ̆t Ama Kâo mơ̆n. </verse>
        <verse number="25">Tơlơi anŭn hmâo truh laih kiăng krĕp djơ̆ tui hăng tơlơi pơhiăp hmâo čih laih amăng tơlơi juăt gơñu: ‘Gơñu bơrơmŭt kơ Kâo ƀu hmâo tơhnal.’</verse>
        <verse number="26">Tơ Pô Djru truh, Pô Kâo či pơkiaŏ rai mơ̆ng Ama kơ ƀing gih, jing Yang Tơlơi Sĭt, Pô rai mơ̆ng Ama, Ñu yơh či ngă gơ̆ng jơlan kơ Kâo. </verse>
        <verse number="27">Ƀing gih ăt ngă gơ̆ng jơlan kơ Kâo mơ̆n, yua kơ ƀing gih hmâo dŏ hrŏm hơbĭt hăng Kâo čơdơ̆ng mơ̆ng phŭn.”</verse>
      </chapter>
      <chapter number="16">
        <verse number="1">“Kâo hmâo laĭ laih kơ ƀing gih khul tơlơi anai, kiăng kơ ƀing gih ƀu tơhnač rơbuh ôh. </verse>
        <verse number="2">Gơñu či puh pơđuaĭ ƀing gih mơ̆ng sang jơnum. Mông či truh tơ hlơi pô pơdjai ƀing gih, gơñu pơmĭn tơlơi gơñu ngă anŭn gơñu hlăk mă bruă kơ Ơi Adai. </verse>
        <verse number="3">Gơñu či ngă khul tơlơi anŭn, yua kơ gơñu ƀu thâo krăn Ama laih anŭn kŏn thâo krăn Kâo lơi. </verse>
        <verse number="4">Samơ̆ Kâo hmâo laĭ laih hơdôm tơlơi anŭn kơ ƀing gih, kiăng kơ tơ mông gơñu ngă tui anŭn truh, ƀing gih dưi hơdơr Kâo hmâo laĭ laih tơlơi anŭn kơ ƀing gih.
Mơ̆ng phŭn hlâo Kâo ƀu pơhiăp tơlơi anŭn kơ ƀing gih ôh yua kơ Kâo ăt dŏ hrŏm hăng ƀing gih. </verse>
        <verse number="5">Samơ̆ ră anai Kâo či wơ̆t glaĭ pơ Pô hmâo pơkiaŏ rai Kâo, ƀu hmâo hlơi amăng ƀing gih tơña kơ Kâo: ‘Pơpă Ih nao?’ </verse>
        <verse number="6">Samơ̆ yua kơ Kâo hmâo laĭ laih hơdôm tơlơi anŭn kơ ƀing gih, pran jua ƀing gih bă hăng tơlơi rơngot hơning. </verse>
        <verse number="7">Wơ̆t dah tui anŭn, Kâo laǐ sĭt biă mă kơ ƀing gih: Kâo nao jing tơlơi tŭ yua brơi kơ ƀing gih. Yua kơ tơdah Kâo ƀu nao ôh, Pô Djru ƀu či rai pơ ƀing gih ôh. Samơ̆ tơdah Kâo nao, Kâo či pơkiaŏ Ñu rai pơ ƀing gih. </verse>
        <verse number="8">Laih anŭn tơ Ñu truh, Ñu či kơčrâo kơ lŏn tơnah kơ tơlơi soh, kơ tơlơi tơpă, laih anŭn kơ tơlơi phat kơđi. </verse>
        <verse number="9">Kơ tơlơi soh, yua kơ gơñu ƀu đaŏ kơ Kâo ôh; </verse>
        <verse number="10">Kơ tơlơi tơpă, yua kơ Kâo glaĭ pơ Ama, laih anŭn ƀing gih ƀu či ƀuh Kâo dơ̆ng ôh; </verse>
        <verse number="11">kơ tơlơi phat kơđi, yua kơ khua wai lăng lŏn tơnah anai Ơi Adai phat kơđi laih.</verse>
        <verse number="12">Kâo dŏ hmâo lu tơlơi kiăng laĭ hăng ƀing gih, samơ̆ ƀing gih ƀu dưi thâo hluh ôh ră anai. </verse>
        <verse number="13">Samơ̆ tơ Yang Tơlơi Sĭt truh, Ñu či atăt ba ƀing gih amăng abih bang tơlơi sĭt. Yua kơ Ñu ƀu pơhiăp mă mơ̆ng Ñu pô ôh, samơ̆ Ñu pơhiăp abih tơlơi Ñu hmư̆, hăng pơrơđah brơi kơ ƀing gih kơ tơlơi či truh tơdơi. </verse>
        <verse number="14">Ñu yơh či pơ-ư pơang Kâo, yua kơ Ñu či mă abih tơlơi lơ̆m kơ Kâo hăng pơrơđah brơi kơ ƀing gih. </verse>
        <verse number="15">Abih bang mơnơ̆ng Ama hmâo leng lơ̆m kơ Kâo soh sel; yua kơ anŭn Kâo hmâo laĭ Yang Tơlơi Sĭt či mă tơlơi lơ̆m kơ Kâo hăng pơrơđah brơi tơlơi anŭn kơ ƀing gih.”</verse>
        <verse number="16">“Dŏ ƀiă mông dơ̆ng ƀing gih ƀu či ƀuh Kâo dơ̆ng ôh; laih anŭn dŏ ƀiă mông dơ̆ng, ƀing gih či ƀuh Kâo dơ̆ng.”</verse>
        <verse number="17">Hmâo đơđa amăng ƀing ding kơna Yêsu bơlaĭ tơdruă gơñu: “Nai laĭ hăng ƀing ta: ‘Dŏ ƀiă mông ƀing gih ƀu či ƀuh Kâo ôh; laih anŭn dŏ ƀiă mông dơ̆ng ƀing gih či ƀuh Kâo dơ̆ng, yua kơ Kâo glaĭ pơ Ama.’ Hơgĕt tơlơi anai kiăng laĭ?” </verse>
        <verse number="18">Gơñu laĭ: “‘Dŏ ƀiă mông’ hơgĕt tơlơi Ñu kiăng laĭ? Ƀing ta ƀu thâo hluh ôh tơlơi anŭn.” </verse>
        <verse number="19">Yêsu thâo yơh gơñu kiăng tơña kơ Ñu, tui anŭn Ñu laĭ kơ ƀing gơ̆: “Djơ̆ mơ̆ kơ tơlơi anai ƀing gih tơña tơdruă ƀing gih kơ tơlơi Kâo laĭ: ‘Dŏ ƀiă mông, ƀing gih ƀu či ƀuh Kâo dơ̆ng ôh, hăng dŏ ƀiă mông ƀing gih či ƀuh Kâo dơ̆ng?’ </verse>
        <verse number="20">Kâo laĭ sĭt biă mă kơ ƀing gih, ƀing gih či hia hăng rơngot hơning, samơ̆ lŏn tơnah či hơ̆k kơdơ̆k. Ƀing gih či rơngot hơning samơ̆ tơlơi rơngot hơning ƀing gih či pơplih jing hĭ tơlơi hơ̆k mơak. </verse>
        <verse number="21">Hlăk đah kơmơi či tơkeng, ñu hmâo tơlơi rơngot, yua kơ mông ñu ruă nuă truh laih. Samơ̆ giơ̆ng ñu tơkeng hĭ ană, ñu ƀu hơdơr dơ̆ng tah tơlơi ruă ñu, ñu mơak yua kơ ñu tơkeng laih ană amăng lŏn tơnah. </verse>
        <verse number="22">Ăt tui anŭn mơ̆n, ră anai ƀing gih hmâo tơlơi rơngot hơning, samơ̆ Kâo či ƀuh ƀing gih dơ̆ng, pran jua ƀing gih či hơ̆k mơak laih anŭn arăng ƀu dưi mă hĭ ôh tơlơi hơ̆k mơak anŭn mơ̆ng ƀing gih. </verse>
        <verse number="23">Amăng hrơi anŭn ƀing gih ƀu či tơña kơ Kâo sa mơta tơlơi hơgĕt dơ̆ng ôh. Kâo laĭ kơ ƀing gih sĭt biă mă, hơgĕt tơlơi ƀing gih rơkâo mơ̆ng Ama amăng anăn Kâo, Ñu či pha brơi kơ ƀing gih. </verse>
        <verse number="24">Truh ră anai, ƀing gih aka rơkâo ôh sa tơlơi amăng anăn Kâo. Rơkâo bĕ laih anŭn ƀing gih či mă tŭ, kiăng kơ tơlơi hơ̆k mơak ƀing gih dưi klă tum.”</verse>
        <verse number="25">“Kâo hmâo yua tơlơi bơhmutu kiăng pơtô kơ ƀing gih abih tơlơi anŭn, samơ̆ hrơi či truh Kâo ƀu či yua tơlơi bơhmutu dơ̆ng ôh kiăng pơtô kơ ƀing gih, samơ̆ Kâo či pơhiăp rơđah rơđong kơ tơlơi Ama Kâo kơ ƀing gih. </verse>
        <verse number="26">Amăng hrơi anŭn ƀing gih či rơkâo amăng anăn Kâo. Kâo ƀu laĭ ôh kơ ƀing gih Kâo či rơkâo kơ Ama yua kơ ƀing gih; </verse>
        <verse number="27">yua kơ Ama pô yơh khăp kơ ƀing gih, yua kơ ƀing gih hmâo khăp laih kơ Kâo, hăng đaŏ kơ Kâo rai mơ̆ng Ama. </verse>
        <verse number="28">Kâo mơ̆ng Ama rai pơ lŏn tơnah laih anŭn ră anai Kâo lui lŏn tơnah wơ̆t glaĭ pơ Ama.”</verse>
        <verse number="29">Ƀing ding kơna Ñu laĭ: “Ră anai Ih pơhiăp rơđah rơđong yơh, ƀu yua hăng tơlơi bơhmutu ôh. </verse>
        <verse number="30">Ră anai gơmơi thâo yơh Ih thâo abih bang tơlơi, ƀu dŏ tơguan hmâo pô tơña Ih ôh. Yua kơ anŭn gơmơi đaŏ Ih hmâo rai mơ̆ng Ơi Adai.”</verse>
        <verse number="31">Yêsu laĭ glaĭ: “Ră anai ƀing gih đaŏ mơ̆? </verse>
        <verse number="32">Lăng bĕ, mông či truh, laih anŭn ñu truh yơh, hlăk anŭn ƀing gih či čơlah bru bra, rĭm čô nao jơlan ñu pô, ƀing gih či lui hĭ Kâo dŏ hơjăn. Samơ̆ Kâo ƀu dŏ hơjăn ôh, yua kơ Ama dŏ hrŏm hơbĭt hăng Kâo. </verse>
        <verse number="33">Kâo hmâo laĭ laih hơdôm tơlơi anŭn kơ ƀing gih, kiăng kơ ƀing gih dưi hmâo tơlơi rơnŭk rơnua amăng Kâo. Ƀing gih či hmâo tơlơi tơnap tap amăng lŏn tơnah; samơ̆ dŏ kơjăp pran jua bĕ, Kâo hmâo dưi hĭ laih hăng lŏn tơnah.”</verse>
      </chapter>
      <chapter number="17">
        <verse number="1">Giơ̆ng kơ Yêsu pơhiăp hơdôm tơlơi anai, Ñu angak mơta pơ adai hăng laĭ: “Ơ Ama, mông truh laih; pơ-ư pơang bĕ kơ Ană Ih, kiăng kơ Ană dưi pơ-ư pơang kơ Ama. </verse>
        <verse number="2">Yua kơ Ama hmâo brơi laih kơ Ană tơlơi dưi wai lăng abih bang mơnuih kiăng kơ Ană dưi brơi tơlơi hơdip hlŏng lar kơ abih bang ƀing mơnuih Ama hmâo brơi laih kơ Ană. </verse>
        <verse number="3">Tơlơi hơdip hlŏng lar jing thâo krăn Ama kơnơ̆ng Ih yơh jing Ơi Adai laih anŭn Pô sĭt, laih anŭn thâo krăn Yêsu Krist Pô Ih hmâo pơkiaŏ rai laih. </verse>
        <verse number="4">Kâo hmâo pơ-ư pơang laih Ih amăng lŏn tơnah laih anŭn Kâo hmâo ngă pơgiơ̆ng laih bruă Ih hmâo jao brơi Kâo. </verse>
        <verse number="5">Ơ Ama, ră anai rơkâo kơ Ih pơ-ư pơang Kâo ƀơi anăp Ih hăng tơlơi guh kơang Kâo hmâo laih hrŏm hơbĭt hăng Ih hlâo kơ hrih lŏn tơnah.</verse>
        <verse number="6">Kâo hmâo pơrơđah laih anăn Ih kơ ƀing mơnuih Ih hmâo brơi kơ Kâo mơ̆ng lŏn tơnah. Gơñu lơ̆m kơ Ih, Ih hmâo brơi laih gơñu kơ Kâo laih anŭn gơñu hmâo gưt tui boh pơhiăp Ih. </verse>
        <verse number="7">Ră anai gơñu thâo laih kơ abih bang tơlơi Ih hmâo brơi laih kơ Kâo leng kơ tơbiă mơ̆ng Ih. </verse>
        <verse number="8">Yua kơ Kâo hmâo brơi laih kơ gơñu boh pơhiăp Ih hmâo brơi laih kơ Kâo. Gơñu hmâo mă tŭ laih hăng thâo Kâo hmâo rai mơ̆ng Ih sĭt, hăng đaŏ kơ Ih hmâo pơkiaŏ rai Kâo.</verse>
        <verse number="9">Kâo iâu laĭ brơi kơ gơñu. Kâo ƀu iâu laĭ brơi kơ lŏn tơnah ôh, samơ̆ iâu laĭ kơ ƀing mơnuih Ih hmâo brơi laih kơ Kâo, yua kơ gơñu lơ̆m kơ Ih. </verse>
        <verse number="10">Abih bang tơlơi mơnơ̆ng lơ̆m kơ Kâo jing lơ̆m kơ Ih, laih anŭn abih tơlơi mơnơ̆ng lơ̆m kơ Ih jing lơ̆m kơ Kâo mơ̆n, laih anŭn Kâo hmâo tơlơi pơ-ư pơang mơ̆ng gơñu. </verse>
        <verse number="11">Ră anai Kâo či glaĭ pơ Ih; Kâo ƀu dŏ amăng lŏn tơnah dơ̆ng ôh, samơ̆ gơñu ăt dŏ amăng lŏn tơnah. Ơ Ama Rơgoh Hiam, rơkâo kơ Ih wai lăng gơñu amăng anăn Ih, jing anăn Ih hmâo brơi laih kơ Kâo, kiăng kơ gơñu dưi jing sa kar hăng Ƀing Ta. </verse>
        <verse number="12">Tơdang Kâo dŏ hrŏm hơbĭt hăng gơñu, Kâo hmâo wai lăng gơñu amăng anăn Ih, jing anăn Ih hmâo brơi laih kơ Kâo. Kâo hmâo pơgang gơñu, ƀu pơrơngiă sa čô hlơi ôh, kơnơ̆ng ană kơ tơlơi răm rai đôč, kiăng kơ krĕp djơ̆ tui hăng Hră Ơi Adai Pơhiăp hmâo čih laih. </verse>
        <verse number="13">Samơ̆ ră anai Kâo wơ̆t glaĭ pơ Ih. Kâo pơhiăp hơdôm tơlơi anai tơdang Kâo ăt dŏ amăng lŏn tơnah, kiăng kơ tơlơi hơ̆k mơak Kâo dưi bă blai amăng pran jua gơñu. </verse>
        <verse number="14">Kâo hmâo brơi laih boh pơhiăp Ih kơ gơñu. Lŏn tơnah bơrơmŭt kơ gơñu, yua kơ gơñu ƀu lơ̆m kơ lŏn tơnah ôh, kar hăng Kâo ƀu lơ̆m lŏn tơnah mơ̆n. </verse>
        <verse number="15">Kâo ƀu rơkâo kơ Ih mă hĭ gơñu mơ̆ng lŏn tơnah ôh, samơ̆ rơkâo Ih pơgang gơñu mơ̆ng pô sat ƀai. </verse>
        <verse number="16">Gơñu ƀu lơ̆m kơ lŏn tơnah ôh, kar hăng Kâo ƀu lơ̆m kơ lŏn tơnah mơ̆n. </verse>
        <verse number="17">Rơkâo kơ Ih yua tơlơi sĭt pơrơgoh hĭ gơñu; Boh Pơhiăp Ih jing tơlơi sĭt. </verse>
        <verse number="18">Kar hăng Ih hmâo pơkiaŏ Kâo rai amăng lŏn tơnah, Kâo ăt pơkiaŏ gơñu nao amăng lŏn tơnah mơ̆n. </verse>
        <verse number="19">Yua kơ ƀing gơñu yơh Kâo pơyơr hĭ Kâo pô, kiăng kơ gơñu ăt dưi pơrơgoh amăng tơlơi sĭt mơ̆n.</verse>
        <verse number="20">Kâo ƀu kơnơ̆ng iâu laĭ brơi kơ ƀing gơñu đôč ôh, samơ̆ ăt iâu laĭ kơ ƀing či đaŏ kơ Kâo yua mơ̆ng tơlơi gơñu gơ̆ng jơlan mơ̆n. </verse>
        <verse number="21">Kiăng kơ abih bang gơñu leng kơ jing hĭ hasa. Ơ Ama, kar hăng Ih dŏ amăng Kâo, laih anŭn Kâo dŏ amăng Ih, kar kaĭ mơ̆n kiăng kơ gơñu dŏ amăng Ƀing Ta; kiăng kơ lŏn tơnah đaŏ kơ Ih hmâo pơkiaŏ rai Kâo. </verse>
        <verse number="22">Kâo hmâo brơi laih kơ gơñu tơlơi ang yang Ih hmâo brơi kơ Kâo, kiăng kơ gơñu dưi jing hasa kar hăng Ƀing Ta jing hasa. </verse>
        <verse number="23">Kâo dŏ amăng gơñu, laih anŭn Ih dŏ amăng Kâo, kiăng kơ gơñu dưi jing hasa klă tum, kiăng kơ lŏn tơnah dưi thâo kơ Ih hmâo pơkiaŏ rai laih Kâo, laih anŭn Ih hmâo khăp laih gơñu kar hăng Ih hmâo khăp laih kơ Kâo.</verse>
        <verse number="24">Ơ Ama, kâo kiăng pơpă Kâo dŏ, ƀing mơnuih Ih hmâo brơi laih kơ Kâo ăt dưi dŏ hrŏm hơbĭt hăng Kâo pơ anŭn mơ̆n, kiăng kơ gơñu dưi ƀuh tơlơi ang yang Ih hmâo pha brơi laih kơ Kâo, yua kơ Ih hmâo khăp laih kơ Kâo hlâo kơ hrih lŏn tơnah. </verse>
        <verse number="25">Ơ Ama tơpă hơnơ̆ng, lŏn tơnah ƀu thâo krăn Ih ôh, samơ̆ Kâo thâo krăn Ih laih, laih anŭn ƀing anai thâo krăn Ih yơh Pô hmâo pơkiaŏ Kâo rai. </verse>
        <verse number="26">Kâo hmâo pơrơđah laih anăn Ih kơ gơñu, laih anŭn Kâo ăt či pơrơđah brơi kơ gơñu thâo krăn anăn Ih dơ̆ng, kiăng kơ tơlơi khăp Ih hmâo khăp laih kơ Kâo dŏ amăng ƀing gơñu, laih anŭn Kâo ăt dŏ amăng ƀing gơñu mơ̆n.”</verse>
      </chapter>
      <chapter number="18">
        <verse number="1">Giơ̆ng kơ Yêsu iâu laĭ, Ñu nao hrŏm hăng ƀing ding kơna Ñu pơ hang gah adih ia hơnoh Kêdrôn. Pơ anŭn hmâo sa boh đang. Ñu mŭt pơ đang anŭn hrŏm hăng ƀing ding kơna Ñu. </verse>
        <verse number="2">Yudas pô pơblư̆ lui Yêsu, thâo anih anŭn mơ̆n; yua kơ Yêsu juăt pơbưp nanao pơ anŭn hrŏm hăng ƀing ding kơna Ñu. </verse>
        <verse number="3">Tui anŭn Yudas ba sa phung tơhan Rôm hrŏm hăng đơđa ƀing tơhan mơ̆ng ƀing khua ngă yang prŏng hăng ƀing Pharisi, djă apui kơđen, apui arok nao pơ anŭn wơ̆t hăng gơnam pơblah. </verse>
        <verse number="4">Yêsu thâo abih bang tơlơi či truh kơ Ñu, tui anŭn Ñu nao hăng tơña ƀing anŭn: “Ƀing gih sem hlơi?”</verse>
        <verse number="5">Gơñu laĭ glaĭ: “Yêsu Plei Nasaret.”
Yêsu laĭ: “Kâo yơh Yêsu.”
Yudas pô pơblư̆ lui Yêsu, ăt dŏ hrŏm hăng ƀing gơñu pơ anŭn. </verse>
        <verse number="6">Tơ Yêsu laĭ: “Kâo yơh Yêsu,” gơñu kơdŭn glaĭ pơ klon hăng rơbuh pơ lŏn. </verse>
        <verse number="7">Yêsu tơña dơ̆ng: “Hlơi gih sem?” Gơñu laĭ glaĭ: “Yêsu, Plei Nasaret.”</verse>
        <verse number="8">Yêsu laĭ: “Kâo laĭ laih kơ ƀing gih, Kâo yơh Yêsu. Tui anŭn tơdah ƀing gih sem Kâo, brơi bĕ ƀing anai đuaĭ.” </verse>
        <verse number="9">Tơlơi anŭn kiăng kơ krĕp djơ̆ tơlơi Ñu hmâo pơhiăp laih: “Kâo ƀu pơrơngiă ôh sa čô amăng ƀing mơnuih Ih hmâo brơi laih kơ Kâo.” </verse>
        <verse number="10">Hlăk anŭn Simôn Pêtrôs hmâo sa ƀĕ đao, suă hăng koh ding kơna khua ngă yang prŏng hloh, djơ̆ ƀơi tơngia gah hơnuă hăng tơĭ hĭ. Anăn ding kơna anŭn Malkus. </verse>
        <verse number="11">Yêsu laĭ kơ Pêtrôs: “Jek glaĭ bĕ đao ih amăng hrŭm ñu. Kơčok Ama hmâo brơi laih kơ Kâo, hyư̆m Kâo ƀu mơñum ôh hă?”</verse>
        <verse number="12">Giơ̆ng anŭn ƀing tơhan Rôm, khua tơhan hăng ƀing tơhan ană Yuđa mă čaŏ Yêsu. </verse>
        <verse number="13">Hlâo hloh gơñu ba nao Yêsu pơ Anas; yua kơ Anas jing tơhmua kơ Kaip. Kaip jing khua ngă yang prŏng hloh ƀơi thŭn anŭn. </verse>
        <verse number="14">Kaip anŭn mơ̆n hmâo pơtô brơi laih kơ ƀing ană Yuđa: sa čô mơnuih djai pơala kơ ană plei pla jing hiam hloh.</verse>
        <verse number="15">Simôn Pêtrôs hăng sa čô ding kơna pơkŏn đuaĭ tui Yêsu. Yua kơ khua ngă yang prŏng hloh thâo krăn ding kơna anŭn, ñu mŭt amăng wăl sang khua ngă yang prŏng hloh hrŏm hăng Yêsu. </verse>
        <verse number="16">Samơ̆ Pêtrôs ăt dŏ dơ̆ng pơ gah rơngiao ƀơi bah amăng. Hnŭn yơh pô ding kơna pơkŏn anŭn jing pô khua ngă yang prŏng hloh thâo krăn, tơbiă nao pơhiăp hăng sa čô đah kơmơi gak wai bah amăng, hăng ba Pêtrôs mŭt. </verse>
        <verse number="17">Đah kơmơi gak wai bah amăng anŭn laĭ kơ Pêtrôs: “Ƀu djơ̆ ôh hă ih ăt jing sa čô amăng ƀing ding kơna kơ pô anŭn?”
Pêtrôs laĭ glaĭ: “Kâo ƀu djơ̆ ôh.”</verse>
        <verse number="18">Yua kơ mlam anŭn rơŏt tui anŭn ƀing ding kơna hăng ƀing khua tơhan rơ̆m apui, laih anŭn gơñu mơdang. Pêtrôs ăt dŏ mơdang apui hrŏm hăng gơñu mơ̆n.</verse>
        <verse number="19">Khua ngă yang prŏng hloh tơña kơ Yêsu tơlơi djơ̆ kơ ƀing ding kơna Ñu laih anŭn kơ tơlơi Ñu pơtô. </verse>
        <verse number="20">Yêsu laĭ glaĭ: “Kâo hmâo pơhiăp rơđah laih ƀơi anăp abih bang mơnuih, Kâo pơtô nanao amăng sang bơjơnum hăng amăng sang kơkuh pơpŭ, anih abih bang ƀing ană Yuđa juăt bơjơnum. Kâo ƀu hmâo pơhiăp sa mơta hăng tơlơi hơgơ̆m ôh. </verse>
        <verse number="21">Hyư̆m ih tơña kơ Kâo? Tơña bĕ ƀing hmâo hmư̆ laih hơgĕt tơlơi Kâo hmâo pơhiăp laih hăng gơñu. Ƀing anŭn thâo laih hơdôm tơlơi Kâo hmâo pơhiăp.”</verse>
        <verse number="22">Tơdang Yêsu pơhiăp laih tơlơi anŭn, sa čô amăng ƀing tơhan dŏ wai pơ anŭn pah meng Yêsu hăng laĭ: “Hyư̆m Ih khĭn laĭ glaĭ hăng khua ngă yang prŏng hloh tui anŭn?”</verse>
        <verse number="23">Yêsu laĭ glaĭ: “Tơdah Kâo pơhiăp soh, laĭ brơi kơ Kâo thâo tơlơi ƀu djơ̆ anŭn bĕ, samơ̆ tơdah Kâo pơhiăp djơ̆ yua hơgĕt ih pah meng Kâo lĕ?”</verse>
        <verse number="24">Anas pơđar arăng ba Yêsu nao pơ Kaip khua ngă yang prŏng hloh, hlăk anŭn tơngan Yêsu arăng ăt dŏ čaŏ.</verse>
        <verse number="25">Hlăk anŭn Simôn Pêtrôs dŏ dơ̆ng mơdang apui, hmâo pô pơkŏn tơña kơ ñu: “Ƀu djơ̆ ôh hă ih ăt jing sa čô amăng ƀing ding kơna Ñu?”
Pêtrôs hơngah hăng laĭ: “Ư ưh ƀu djơ̆ kâo ôh.”</verse>
        <verse number="26">Hmâo sa čô amăng ƀing hlŭn khua ngă yang prŏng hloh jing kơnŭng djuai pô Pêtrôs hmâo koh tơĭ tơngia, laih anŭn tơña: “Ƀu djơ̆ ih ôh hă kâo hmâo ƀuh amăng đang hrŏm hăng Ñu?”</verse>
        <verse number="27">Sa wơ̆t dơ̆ng Pêtrôs hơngah; laih anŭn mơnŭ tơdjô̆ mơtam.</verse>
        <verse number="28">Ưm mơguah ƀing gơñu ba nao Yêsu mơ̆ng sang Kaip truh pơ sang khua čar. Gơñu pô ƀu mŭt ôh amăng sang khua čar, kiăng klaih kơ tơlơi hơƀak drak laih anŭn dưi ƀơ̆ng phĕt Tơlơi Găn. </verse>
        <verse number="29">Tui anŭn yơh Pilat tơbiă nao pơ ƀing gơñu hăng laĭ: “Yua kơ tơlơi hơgĕt ƀing gih phong kơ pô anai?”</verse>
        <verse number="30">Gơñu laĭ glaĭ: “Tơdah pô anai ƀu jing mơnuih soh sat ôh, gơmơi ƀu jao ñu kơ ih ôh.”</verse>
        <verse number="31">Pilat laĭ hăng gơñu: “Brơi ƀing gih mă ñu hăng phat kơđi ñu tui hăng tơlơi juăt ƀing gih pô.”
Ƀing Yuđa laĭ glaĭ: “Ƀing gơmơi ƀu hmâo tơlơi dưi phat kơđi pơdjai hlơi ôh” </verse>
        <verse number="32">Tơlơi anŭn krĕp djơ̆ tui hăng tơlơi Yêsu hmâo pơhiăp laih, tơdang laĭ nao kơ hyư̆m hơdră jơlan Ñu či djai.</verse>
        <verse number="33">Pilat mŭt glaĭ amăng sang pơtao, iâu Yêsu hăng tơña: “Djơ̆ mơ̆ Ih jing pơtao Ană Yuđa?”</verse>
        <verse number="34">Yêsu laĭ glaĭ: “Ih pơhiăp tơlơi anŭn mơ̆ng ih pô hă, ƀôdah hmâo pô pơkŏn laĭ brơi ih kơ tơlơi Kâo jing?”</verse>
        <verse number="35">Pilat laĭ glaĭ: “Kâo ƀu djơ̆ ană Yuđa ôh. Ƀing kơnŭng djuai ih pô hăng ƀing khua ngă yang prŏng hmâo jao ih kơ kâo. Hơgĕt tơlơi ih hmâo ngă?”</verse>
        <verse number="36">Yêsu laĭ glaĭ: “Dêh čar pơtao Kâo ƀu lơ̆m kơ lŏn tơnah anai ôh. Tơdah dêh čar pơtao Kâo lơ̆m kơ lŏn tơnah anai, ƀing ding kơna Kâo či pơblah, kiăng kơ arăng ƀu dưi jao kâo kơ ƀing ană Yuđa ôh. Samơ̆ dêh čar pơtao Kâo ƀu lơ̆m kơ lŏn tơnah anai ôh.”</verse>
        <verse number="37">Pilat laĭ: “Tui anŭn ih jing pơtao hă?” Yêsu laĭ glaĭ: “Sĭt djơ̆ yơh, ih laĭ Kâo jing pơtao. Yua kơ tơlơi anŭn arăng hmâo tơkeng laih Kâo, hăng yua kơ tơlơi anŭn mơ̆n Kâo hmâo rai laih amăng lŏn tơnah, anŭn yơh kiăng ngă gơ̆ng jơlan kơ tơlơi sĭt. Hlơi pô lơ̆m kơ tơlơi sĭt leng kơ hmư̆ hiăp Kâo.”</verse>
        <verse number="38">Pilat tơña: “Hơgĕt jing tơlơi sĭt?”
Giơ̆ng kơ Pilat laĭ tơlơi anŭn, ñu tơbiă nao pơ ƀing ană Yuđa dơ̆ng hăng laĭ kơ gơñu: “Kâo ƀu ƀuh ôh tơlơi soh amăng Ñu. </verse>
        <verse number="39">Samơ̆ tui hăng tơlơi phiăn ƀing gih kâo či pŏk brơi kơ ƀing gih sa čô mơnă ƀơi hrơi phĕt Tơlơi Găn. Ƀing gih kiăng mơ̆ kâo phư brơi pơtao ană Yuđa kơ ƀing gih?”</verse>
        <verse number="40">Samơ̆ gơñu ur kraih hăng laĭ: “Ƀu djơ̆ mơnuih anai ôh, samơ̆ pŏk brơi bĕ kơ gơmơi Barabas!” Barabas jing sa čô mơnuih klĕ dŏp.</verse>
      </chapter>
      <chapter number="19">
        <verse number="1">Giơ̆ng kơ tơlơi anŭn, Pilat mă Yêsu hăng brơi ƀing tơhan taih Ñu hăng gai hnuăt ngă hăng hrĕ klĭ. </verse>
        <verse number="2">Ƀing tơhan mơñam sa boh mŭk pơtao ngă hăng drơi, hăng đua brơi ƀơi akŏ Yêsu. Laih anŭn gơñu mă ao phyung mriah buh brơi kơ Yêsu. </verse>
        <verse number="3">Gơñu nao pơ Yêsu hăng laĭ: “Kơkuh kơ Ih, Ơ Pơtao ană Yuđa” Laih anŭn gơñu pah meng Yêsu.</verse>
        <verse number="4">Pilat tơbiă nao sa wơ̆t dơ̆ng hăng laĭ kơ ƀing ană Yuđa: “Lăng anai, kâo ba tơbiă Ñu kơ ƀing gih, kiăng kơ ƀing ih thâo kâo ƀu ƀuh ôh sa mơta tơlơi soh amăng Ñu.” </verse>
        <verse number="5">Tui anŭn Yêsu tơbiă nao, akŏ Ñu đua mŭk pơtao ngă hăng drơi laih anŭn buh ao phyung mriah. Pilat laĭ hăng gơñu: “Lăng bĕ, mơnuih anai!”</verse>
        <verse number="6">Samơ̆ tơ ƀing khua ngă yang prŏng hăng ƀing tơhan ƀuh Ñu, gơñu ur kraih: “Pơ̆ng hĭ Ñu pơ kơyâo bơrơkal bĕ! Pơ̆ng hĭ Ñu pơ kơyâo bơrơkal bĕ!”
Pilat laĭ kơ ƀing anŭn: “Ƀing gih pô mă ba bĕ Ñu hăng pơ̆ng pơ kơyâo bơrơkal, yua kơ kâo ƀu ƀuh ôh sa mơta tơlơi soh amăng Ñu.” </verse>
        <verse number="7">Ƀing ană Yuđa laĭ glaĭ: “Gơmơi hmâo sa tơlơi juăt laih anŭn tui hăng tơlơi juăt anŭn Ñu khŏm djai, yua kơ Ñu laĭ Ñu pô jing Ană Ơi Adai.”</verse>
        <verse number="8">Tơ Pilat hmư̆ boh pơhiăp anŭn ñu hwĭ kơtang hloh. </verse>
        <verse number="9">Ñu mŭt glaĭ amăng sang pơtao hăng tơña kơ Yêsu: “Mơ̆ng pă ih rai?”
Samơ̆ Yêsu ƀu laĭ glaĭ ôh. </verse>
        <verse number="10">Tui anŭn Pilat laĭ kơ Ñu: “Hyư̆m Ih ƀu kiăng pơhiăp hăng kâo? Ih ƀu thâo ôh hă kâo hmâo tơlơi dưi phư brơi ih ƀôdah pơ̆ng hĭ ih pơ kơyâo bơrơkal?” </verse>
        <verse number="11">Yêsu laĭ glaĭ: “Ih ƀu hmâo tơlơi dưi ngă kơ Kâo ôh, tơdah Ơi Adai ƀu brơi tơlơi dưi anŭn kơ ih. Yua kơ anŭn yơh, hlơi pô jao Kâo kơ ih tơlơi soh ñu prŏng hloh dơ̆ng.” </verse>
        <verse number="12">Giơ̆ng hmư̆ tơlơi anŭn, Pilat hơduah jơlan kiăng phư hĭ Yêsu, samơ̆ ƀing ană Yuđa ur kraih: “Tơdah ih phư brơi mơnuih anai, ih ƀu jing giăng mah hăng Sêsar ôh. Yua kơ hlơi pô pơjing ñu pô jing pơtao, ñu pơkơdơ̆ng hăng Sêsar yơh.”</verse>
        <verse number="13">Tơ Pilat hmư̆ hơdôm boh pơhiăp anŭn, ñu ba Yêsu pơ gah rơngiao hăng dŏ ber ƀơi gre phat kơđi ƀơi anih arăng pia Wăl Tap Boh Pơtâo, amăng tơlơi Hêbrơ arăng pia Gabatha. </verse>
        <verse number="14">Hlăk anŭn jing hrơi prăp rơmet kơ phĕt Tơlơi Găn amăng kơplah wah yang hrơi dơ̆ng. Pilat laĭ kơ ƀing ană Yuđa: “Anai jing pơtao ƀing gih!” </verse>
        <verse number="15">Gơñu ur kraih: “Pơdjai hĭ Ñu, pơdjai hĭ Ñu, pơ̆ng Ñu pơ kơyâo bơrơkal!” Pilat laĭ: “Hyư̆m ƀing gih kiăng kâo pơ̆ng hĭ pơtao ƀing gih pơ kơyâo bơrơkal?” Ƀing khua ngă yang prŏng laĭ glaĭ: “Gơmơi ƀu hmâo pơtao pơkŏn dơ̆ng ôh, kơnơ̆ng hơjăn Sêsar đôč.” </verse>
        <verse number="16">Tui anŭn Pilat jao Yêsu kơ gơñu, brơi gơñu pơ̆ng hĭ Ñu pơ kơyâo bơrơkal.
Giơ̆ng anŭn gơñu mă Yêsu hăng ba nao mơtam. </verse>
        <verse number="17">Yêsu tơbiă nao, glăm kơyâo bơrơkal Ñu pô truh pơ anih Klang Akŏ, arăng pia amăng tơlơi Hêbrơ Gôlgôtha. </verse>
        <verse number="18">Pơ anŭn gơñu pơ̆ng Yêsu ƀơi kơyâo bơrơkal, hrŏm hơbĭt hăng dua čô mơnuih pơkŏn, sa čô gah iao, sa čô gah hơnuă, laih anŭn Yêsu tơ̆ng krah. </verse>
        <verse number="19">Pilat čih sa pŏk hơnal hăng yol ƀơi ngŏ kơyâo bơrơkal. Hnal anŭn čih tui anai: “YÊSU NASARET, PƠTAO ANĂ YUĐA.” </verse>
        <verse number="20">Lu ƀing ană Yuđa lăng hơnal anŭn, yua kơ anih ƀing tơhan pơ̆ng Yêsu ƀơi kơyâo bơrơkal giăm plei prŏng; hơnal anŭn arăng čih hăng tơlơi Hêbrơ, tơlơi Latin, tơlơi Grek. </verse>
        <verse number="21">Ƀing khua ngă yang prŏng ană Yuđa laĭ kơ Pilat: “Anăm čih ôh: ‘Pơtao Ană Yuđa’ samơ̆ brơi čih: ‘Pô anai laĭ, Kâo jing pơtao ƀing Yuđa.’” </verse>
        <verse number="22">Pilat laĭ glaĭ: “Tơlơi kâo hmâo čih laih, kâo ƀu pơplih dơ̆ng tah.”</verse>
        <verse number="23">Giơ̆ng kơ ƀing tơhan pơ̆ng Yêsu pơ kơyâo bơrơkal, gơñu mă ao phyung Yêsu laih anŭn pơpha pă črăn, sa črăn kơ rĭm čô tơhan. Gơñu mă kar kaĭ mơ̆n ao phyung Yêsu, samơ̆ ao phyung anŭn jing sa blah bơnal arăng mơñam mơ̆ng ngŏ truh pơ yŭ ƀu hmâo jơlan sĭt ôh. </verse>
        <verse number="24">Tui anŭn gơñu bơlaĭ tơdruă gơñu: “Anăm ƀing ta hek hĭ ao anai ôh, samơ̆ brơi ƀing ta mă pơčrăm kiăng thâo kơ hlơi pô či djơ̆.” Tơlơi anŭn kiăng krĕp djơ̆ Hră Ơi Adai pơhiăp čih laih:
“Gơñu pơpha tơdruă gơñu ao Kâo,
Laih anŭn gơñu mă pơčrăm kiăng hmâo ao phyung Kâo.”
Anŭn jing bruă ƀing tơhan hmâo ngă.</verse>
        <verse number="25">Dŏ giăm kơyâo bơrơkal Yêsu hmâo amĭ Ñu, amai amĭ Ñu, hrŏm hăng HʼMari bơnai Klôpas laih anŭn HʼMari Plei Madala. </verse>
        <verse number="26">59 Yêsu ƀuh amĭ Ñu hăng ding kơna pô Ñu khăp hlăk dŏ jĕ, Yêsu laĭ kơ amĭ Ñu: “Ơ amĭ, anai jing ană đah rơkơi ih!” </verse>
        <verse number="27">Laih anŭn Ñu laĭ kơ ding kơna anŭn: “Anai jing amĭ ih” Mơ̆ng mông anŭn ding kơna anŭn jak ba HʼMari glaĭ pơ sang ñu pô.</verse>
        <verse number="28">Giơ̆ng kơ tơlơi anŭn, Yêsu thâo abih bang bruă hmâo giơ̆ng yơh, kiăng ngă krĕp djơ̆ Tơlơi Ơi Adai pơhiăp čih laih, Ñu laĭ: “Kâo mơhao.”</verse>
        <verse number="29">Pơ anŭn hmâo sa boh get bă hăng ia tơpai mơsăm. Gơñu mă pông diăn añrŭ amăng ia mơsăm gơñu kă ƀơi sa ƀĕ than hisôp laih anŭn čŭt nao ƀơi tơƀuai Yêsu. </verse>
        <verse number="30">Tơ Yêsu mơñum laih ia tơpai mơsăm, Ñu laĭ: “Abih bang bruă giơ̆ng laih!” Laih anŭn Ñu kŭp akŏ, tơĭ pran.</verse>
        <verse number="31">Yua kơ hrơi anŭn jing hrơi prăp rơmet kơ phĕt Tơlơi Găn, laih anŭn ƀing Yuđa ƀu kiăng drơi jan dŏ ƀơi kơyâo bơrơkal tơdang hrơi saƀat (Yua kơ hrơi saƀat anŭn jing hrơi pơyom biă mă), ƀing Yuđa rơkâo Pilat brơi arăng taih joh hĭ tơkai gơñu, laih anŭn mă pơđuaĭ hĭ gơñu pơ anih pơkŏn. </verse>
        <verse number="32">Hnŭn yơh ƀing tơhan nao taih joh hĭ klang thông pô tal hlâo, hăng pô pơkŏn jing dua čô arăng pơ̆ng ƀơi kơyâo bơrơkal hrŏm hơbĭt hăng Yêsu. </verse>
        <verse number="33">Samơ̆ tơ gơñu nao jĕ pơ Yêsu gơñu ƀuh Ñu djai laih, hnŭn yơh ƀing tơhan ƀu taih joh klang thông Yêsu ôh. </verse>
        <verse number="34">Samơ̆ hmâo sa čô amăng ƀing tơhan klaŏ ƀơi djeo Ñu hăng tơbăk laih anŭn drah hăng ia ƀlĕ mơtam. </verse>
        <verse number="35">Pô hmâo ƀuh tơlơi anŭn ngă gơ̆ng jơlan, tơlơi ñu ngă gơ̆ng jơlan anŭn jing sĭt, laih anŭn ñu ăt thâo mơ̆n kơ tơlơi ñu pơhiăp anŭn jing sĭt, kiăng kơ ƀing gih dưi đaŏ mơ̆n. </verse>
        <verse number="36">Hơdôm tơlơi anai hmâo truh kiăng kơ krĕp djơ̆ tui hăng Hră Ơi Adai Pơhiăp hmâo čih laih: “Ƀu hmâo ôh sa ƀĕ klang Ñu či joh hĭ.” </verse>
        <verse number="37">Laih anŭn hmâo Hră Ơi Adai Pơhiăp tui anai dơ̆ng: “Gơñu či lăng kơ pô gơñu hmâo klaŏ laih.”</verse>
        <verse number="38">Giơ̆ng kơ anŭn Yôsep plei Arimathê, jing sa čô ding kơna Yêsu, hăng tơlơi hơgơ̆m yua kơ ñu hwĭ kơ ƀing Yuđa, nao rơkâo Pilat tơlơi dưi mă drơi jan Yêsu. Pilat brơi mơ̆n. Tui anŭn ñu nao mă drơi jan Yêsu. </verse>
        <verse number="39">Nikôđem, pô hlâo anŭn hmâo nao pơ Yêsu sa wơ̆t amăng mlam, ăt nao mơ̆n, djă ba sa rơtuh kilôgram ia jrao phĭ ƀâu hiam lŭk hăng ia jrao alôê. </verse>
        <verse number="40">Gơñu mă atâo Yêsu, hăng pŏn drơi jan Yêsu hăng khăn kơbuă laih anŭn hrŏm hăng ia jrao ƀâu hiam, tui hăng tơlơi phiăn ƀing Yuđa dơr mơnuih djai. </verse>
        <verse number="41">Ƀơi jĕ anih arăng pơ̆ng Yêsu anŭn hmâo sa boh đang kơyâo, amăng đang kơyâo anŭn hmâo sa boh pơsat phrâo, arăng aka dơr mơnuih djai ôh. </verse>
        <verse number="42">Yua kơ hrơi anŭn jing hrơi ƀing Yuđa prăp pre kơ phĕt Tơlơi Găn, gơñu pioh Yêsu amăng pơsat anŭn, yua kơ pơsat jĕ ƀơi anŭn.</verse>
      </chapter>
      <chapter number="20">
        <verse number="1">Ưm mơguah hrơi tal sa amăng hrơi kơ̆m HʼMari Madala nao pơsat, tơdang adai dŏ mơmŏt, ƀuh boh pơtâo tơglung hĭ laih mơ̆ng bah amăng pơsat. </verse>
        <verse number="2">Tui anŭn ñu nao pơ Simôn Pêtrôs laih anŭn pơ sa čô ding kơna pơkŏn, jing pô Yêsu khăp, laih anŭn laĭ: “Arăng hmâo ba pơđuaĭ laih Khua Yang mơ̆ng pơsat laih anŭn gơmơi ƀu thâo ôh pơpă anih arăng pioh hĭ Ñu.”</verse>
        <verse number="3">Tui anŭn Pêtrôs hăng ding kơna pơkŏn anŭn, tơbiă nao pơ pơsat mơtam. </verse>
        <verse number="4">Abih dua gơñu đuaĭ hrŏm, samơ̆ ding kơna pơkŏn anŭn đuaĭ hơmăr hloh kơ Pêtrôs hăng truh hlâo pơ pơsat. </verse>
        <verse number="5">Ñu tơkui ep lăng amăng pơsat, ƀuh khăn kơbuă ăt dŏ ƀơi anŭn, samơ̆ ñu ƀu mŭt amăng pơsat ôh. </verse>
        <verse number="6">Simôn Pêtrôs truh tơdơi kơ ñu hăng mŭt amăng lăm pơsat mơtam. Gơ̆ ƀuh khăn kơbuă ƀơi anŭn, </verse>
        <verse number="7">samơ̆ khăn arăng klŭm akŏ Yêsu ƀu dŏ hrŏm hăng khăn kơbuă anŭn ôh, samơ̆ lŏp hĭ hăng pioh phara anih. </verse>
        <verse number="8">Hlăk anŭn ding kơna pơkŏn anŭn, pô truh hlâo pơ pơsat, ăt mŭt amăng pơsat mơ̆n. Gơ̆ ƀuh hăng đaŏ. </verse>
        <verse number="9">Hlăk anŭn gơñu ăt aka ƀu thâo hluh ôh Hră Ơi Adai Pơhiăp hmâo čih laih kơ Yêsu či hơdip glaĭ dơ̆ng mơ̆ng ƀing djai. </verse>
        <verse number="10">Laih anŭn ƀing ding kơna anŭn glaĭ hĭ pơ sang gơñu pô.</verse>
        <verse number="11">HʼMari dŏ dơ̆ng hia ƀơi gah rơngiao jĕ pơsat, tơdang ñu hia ñu tơkui ep lăng amăng pơsat, </verse>
        <verse number="12">ñu ƀuh dua čô ling jang buh ao kŏ dŏ ber ƀơi anih arăng hmâo pioh atâo Yêsu. Sa čô dŏ ƀơi akŏ, sa čô dŏ ƀơi tơkai. </verse>
        <verse number="13">Gơñu tơña: “Ơ đah kơmơi, yua hơgĕt ih hia lĕ?” HʼMari laĭ glaĭ: “Yua kơ arăng hmâo mă pơđuaĭ hĭ Khua Yang kâo, laih anŭn kâo ƀu thâo ôh pơpă anih arăng pioh Ñu.” </verse>
        <verse number="14">Tơdang laĭ tui anŭn, ñu wir lăng hăng ƀuh Yêsu dŏ dơ̆ng, samơ̆ ñu ƀu thâo ôh anŭn jing Yêsu. </verse>
        <verse number="15">Yêsu tơña ñu: “Ơ đah kơmơi, yua hơgĕt ih hia lĕ? Hlơi ih sem?” HʼMari pơmĭn dah ñu jing pô wai đang kơyâo, hnŭn yơh ñu laĭ: “Ơ Khua tơdah ih hmâo mă pơđuaĭ hĭ Ñu, laĭ brơi kơ kâo pơpă anih ih pioh Ñu, laih anŭn kâo či nao mă tŭ Ñu.” </verse>
        <verse number="16">Yêsu laĭ: “Ơ HʼMari.” HʼMari wir lăng laih anŭn iâu kơ Ñu hăng tơlơi Hêbrơ: “Rabôni” (kiăng laĭ: “Nai”). </verse>
        <verse number="17">Yêsu laĭ kơ ñu: “Anăm ruaih Kâo ôh, yua kơ Kâo aka đĭ pơ Ama Kâo ôh; samơ̆ nao bĕ pơ ƀing adơi ayŏng Kâo hăng laĭ brơi gơñu: ‘Kâo či đĭ glaĭ pơ Ama Kâo laih anŭn Ama ƀing gih, pơ Ơi Adai Kâo laih anŭn Ơi Adai ƀing gih.’” </verse>
        <verse number="18">HʼMari Madala nao laĭ brơi kơ ƀing ding kơna: “Kâo ƀuh laih Khua Yang;” laih anŭn ñu ră ruai kơ ƀing ding kơna hơdôm tơlơi Yêsu hmâo laĭ laih kơ ñu.</verse>
        <verse number="19">Ƀơi klam hrơi anŭn, jing hrơi tal sa amăng hrơi kơ̆m, anih ƀing ding kơna dŏ krư̆ kơđơ̆l hĭ bah amăng yua kơ hwĭ kơ ƀing Yuđa, Yêsu rai hăng dŏ dơ̆ng ƀơi tơ̆ng krah ƀing gơñu hăng laĭ: “Rơnŭk rơnua kơ ƀing gih.” </verse>
        <verse number="20">Giơ̆ng kơ pơhiăp, Ñu pơƀuh brơi kơ ƀing gơñu lăng tơngan hăng djeo Ñu. Tơ gơñu ƀuh Khua Yang, ƀing ding kơna hơ̆k mơak biă mă. </verse>
        <verse number="21">Yêsu laĭ dơ̆ng: “Rơnŭk rơnua kơ ƀing gih. Kar hăng Ama hmâo pơkiaŏ rai Kâo, Kâo ăt pơkiaŏ ƀing gih kar kaĭ mơ̆n.” </verse>
        <verse number="22">Giơ̆ng Yêsu pơhiăp tơlơi anŭn, Ñu bluh ayuh kơ ƀing gơ̆ hăng laĭ: “Mă tŭ bĕ Yang Bơngăt Hiam. </verse>
        <verse number="23">Tơdah ƀing gih pap brơi tơlơi soh arăng, gơñu či hmâo tơlơi pap brơi; laih anŭn tơdah ƀing gih djă pioh tơlơi soh arăng, tơlơi soh gơñu ăt dŏ đom glaĭ.”</verse>
        <verse number="24">Thômas, sa čô amăng ƀing pluh dua čô khua ding kơna, pô arăng pia ană Kơmar, ƀu dŏ hrŏm hơbĭt hăng gơñu ôh hlăk Yêsu rai. </verse>
        <verse number="25">Tui anŭn ƀing ding kơna pơkŏn laĭ hăng ñu: “Gơmơi hmâo ƀuh laih Khua Yang.” Samơ̆ Thômas laĭ kơ gơñu: “Kâo ƀu či đaŏ ôh, tơdah kâo ƀu ƀuh gru nam rơka kơđĭn amăng tơngan Ñu, laih anŭn čơđeng kâo ƀu ruaih ôh ƀơi nam rơka anŭn, laih anŭn ƀu dưm tơngan kâo ƀơi djeo Ñu.”</verse>
        <verse number="26">Sapăn hrơi tơdơi, ƀing ding kơna Ñu dŏ pơtŭm glaĭ amăng sang anŭn dơ̆ng, laih anŭn Thômas ăt dŏ hrŏm hơbĭt hăng gơñu mơ̆n. Abih bah amăng leng krư̆ soh sel, samơ̆ Yêsu rai dŏ dơ̆ng ƀơi tơ̆ng krah ƀing gơñu hăng laĭ: “Rơnŭk rơnua kơ ƀing gih.” </verse>
        <verse number="27">Laih anŭn Yêsu laĭ kơ Thômas: “Čơđeng ih ruaih bĕ ƀơi anai, hăng lăng bĕ tơngan Kâo; yơr tơngan ih hăng ruaih bĕ djeo Kâo; anăm đing đaŏ ôh, samơ̆ đaŏ bĕ.” </verse>
        <verse number="28">Thômas laĭ glaĭ: “Ơ Khua Yang kâo, Ơi Adai kâo!” </verse>
        <verse number="29">Yêsu laĭ: “Djơ̆ mơ̆ ih đaŏ yua kơ ih ƀuh Kâo? Mơyun hiam yơh kơ ƀing ƀu ƀuh ôh samơ̆ ñu đaŏ.”</verse>
        <verse number="30">Yêsu hmâo ngă lu gru tơlơi mơsêh mơyang pơkŏn dơ̆ng ƀơi anăp ƀing ding kơna Ñu, arăng ƀu čih ôh amăng hơdrôm hră anai; </verse>
        <verse number="31">samơ̆ hơdôm tơlơi anai hmâo čih, kiăng kơ ƀing gih đaŏ kơ Yêsu jing Yang Krist, Ană Ơi Adai, laih anŭn hăng tơlơi ƀing gih đaŏ ƀing gih dưi hmâo tơlơi hơdip amăng anăn Ñu.</verse>
      </chapter>
      <chapter number="21">
        <verse number="1">Giơ̆ng kơ anŭn, Yêsu pơƀuh Ñu Pô dơ̆ng kơ ƀing ding kơna Ñu ƀơi hang ia rơsĭ Tibêrias. Tơlơi Ñu pơƀuh rai tui anai: </verse>
        <verse number="2">Simôn Pêtrôs, Thômas arăng pơanăn pô arăng tơkeng kơmar, Natanel mơ̆ng plei Kana tring Galilê, ƀing ană đah rơkơi Sêbêdê, hăng dua čô ƀing khua ding kơna pơkŏn dŏ pơƀŭt glaĭ hrŏm hơbĭt. </verse>
        <verse number="3">Simôn Pêtrôs laĭ hăng gơñu: “Kâo nao trah akan.” Gơñu laĭ glaĭ: “Gơmơi či nao hrŏm hơbĭt hăng ih mơ̆n.” Gơñu tơbiă nao trŭn amăng sŏng yơh, samơ̆ amăng mlam anŭn gơñu ƀu hmâo hơgĕt gĕt ôh.</verse>
        <verse number="4">Truh sêng brêng mơguah, Yêsu dŏ dơ̆ng ƀơi hang; samơ̆ ƀing khua ding kơna ƀu thâo krăn ôh anŭn jing Yêsu. </verse>
        <verse number="5">Yêsu tơña kơ ƀing gơñu: “Ơ ƀing ană Kâo, ƀing gih ƀu hmâo akan ôh hă?” Gơñu laĭ glaĭ: “Ƀu hmâo ôh.” </verse>
        <verse number="6">Yêsu laĭ kơ gơñu: “Dăng bĕ hơñual gah hơnuă kơ sŏng ƀing gih či hmâo akan yơh.” Tui anŭn gơñu dăng, djơ̆ akan lu biă mă tơl gơñu ƀu anăm dui đĭ ôh. </verse>
        <verse number="7">Ding kơna pô Yêsu khăp anŭn laĭ hăng Pêtrôs: “Khua Yang yơh anŭn!” Tơ Simôn Pêtrôs hmư̆ anŭn jing Khua Yang, ñu mă ao phyung buh sŏm drơi jan ñu, yua kơ ñu dŏ drơi mơhlŭn, laih anŭn kơdâo trŭn amăng ia. </verse>
        <verse number="8">Samơ̆ ƀing khua ding kơna pơkŏn waih sŏng rai hrŏm hơbĭt, dui hơñual bă hăng akan, yua kơ gơñu ataih mơ̆ng hang kơnơ̆ng giăm sa rơtuh met đôč. </verse>
        <verse number="9">Tơ gơñu đĭ pơ hang, gơñu ƀuh pơ anŭn hmâo apui hơdăng, ƀơi hăng ngŏ apui anŭn hmâo akan hăng ƀañ tơpŭng. </verse>
        <verse number="10">Yêsu laĭ kơ gơñu: “Djă rai bĕ ƀiă akan ƀing gih phrâo mă anŭn pơ anai.” </verse>
        <verse number="11">Tui anŭn Simôn Pêtrôs đĭ amăng sŏng hăng dui hơñual nao pơ hang, bă hăng sa rơtuh rơma pluh klâo drơi akan prŏng; wơ̆t dah akan lu kar hăng anŭn jal ƀu tơĭ ôh. </verse>
        <verse number="12">Yêsu laĭ kơ gơñu: “Rai ƀơ̆ng bĕ.” Ƀu hmâo ôh sa čô amăng ƀing khua ding kơna khĭn tơña kơ Ñu: “Hlơi ih jing?” Yua kơ gơñu thâo sĭt anŭn jing Khua Yang. </verse>
        <verse number="13">Yêsu nao, mă ƀañ tơpŭng brơi kơ gơñu, laih anŭn brơi wơ̆t akan mơ̆n. </verse>
        <verse number="14">Anŭn jing tal klâo Yêsu pơƀuh Ñu pô kơ ƀing khua ding kơna Ñu, tơdơi kơ Ñu hơdip glaĭ mơ̆ng ƀing djai.</verse>
        <verse number="15">Giơ̆ng kơ gơñu ƀơ̆ng huă, Yêsu pơhiăp hăng Simôn Pêtrôs: “Ơ Simôn ană Yôhan, ih khăp kơ Kâo hloh kơ ƀing anai mơ̆?” Pêtrôs laĭ glaĭ: “Ơ Khua Yang, Ih thâo laih kâo khăp kơ Ih.”
Yêsu laĭ dơ̆ng: “Čem rong bĕ khul ană triu Kâo.” </verse>
        <verse number="16">Yêsu pơhiăp hăng ñu tal dua: “Ơ Simôn ană Yôhan, ih khăp kơ Kâo mơ̆?”
Pêtrôs laĭ glaĭ: “Ơ Khua Yang, Ih thâo laih kâo khăp kơ Ih.”
Yêsu laĭ kơ ñu: “Wai lăng bĕ khul triu Kâo.” </verse>
        <verse number="17">Yêsu pơhiăp hăng ñu tal klâo: “Ơ Simôn ană Yôhan, ih khăp kơ Kâo mơ̆?”
Pêtrôs rơngot yua kơ Yêsu tơña kơ ñu truh kơ klâo wơ̆t: “Ih khăp kơ Kâo mơ̆?” Tui anŭn Pêtrôs laĭ glaĭ: “Ơ Khua Yang, Ih thâo abih bang tơlơi, Ih thâo laih Kâo khăp kơ Ih.”
Yêsu laĭ kơ ñu: “Čem rong bĕ khul triu Kâo. </verse>
        <verse number="18">Kâo laĭ sĭt biă mă kơ ih, tơdang ih hlăk dŏ tơdăm, ih hrăng mă hơdrăng kơiăng ih pô, hăng nao pơpă anih ih kiăng; samơ̆ tơ ih tha laih, ih či yơr tơngan, laih anŭn pô pơkŏn či hrăng brơi hơdrăng kơiăng kơ ih, hăng či dui ba ih pơ anih ih ƀu kiăng nao ôh.” </verse>
        <verse number="19">Yêsu pơhiăp tơlơi anŭn kiăng laĭ nao hyư̆m jơlan Pêtrôs či djai kiăng ngă ư-ang kơ Ơi Adai. Giơ̆ng Yêsu pơhiăp tơlơi anŭn, Yêsu laĭ kơ Pêtrôs: “Đuaĭ tui Kâo bĕ.”</verse>
        <verse number="20">Pêtrôs wir glaĭ ƀuh ding kơna Yêsu khăp hlăk đuaĭ tui tơdơi, jing pô hmâo ah boh akŏ ƀơi tơda Yêsu amăng sa tơlơi ƀơ̆ng huă anŭn laih anŭn tơña kơ Yêsu: “Ơ Khua Yang, hlơi pô či pơblư̆ lui Ih?” </verse>
        <verse number="21">Tơ ƀuh pô anŭn, Pêtrôs tơña kơ Yêsu: “Ơ Khua Yang, bơ kơ pô anai hơgĕt tơlơi či truh kơ ñu lĕ?”</verse>
        <verse number="22">Yêsu laĭ glaĭ: “Tơdah Kâo kiăng kơ ñu dŏ hơdip tơl Kâo rai dơ̆ng, hơgĕt tơlơi anŭn djơ̆ kơ ih? Gah kơ ih, đuaĭ tui Kâo bĕ!” </verse>
        <verse number="23">Yua kơ anŭn, hmâo tơlơi hmư̆ hing tơ̆ng krah ƀing adơi ayŏng đaŏ kơ khua ding kơna anŭn ƀu či djai ôh; Yêsu ƀu laĭ ôh kơ khua ding kơna anŭn ƀu či djai, samơ̆ Ñu laĭ “Tơdah Kâo kiăng ñu dŏ hơdip tơl Kâo rai dơ̆ng, hơgĕt tơlơi anŭn djơ̆ kơ ih?”</verse>
        <verse number="24">Ding kơna anŭn yơh jing pô ngă gơ̆ng jơlan, hăng hmâo čih laih abih tơlơi anai; laih anŭn ƀing ta thâo kơ tơlơi ñu ngă gơ̆ng jơlan jing sĭt.</verse>
        <verse number="25">Yêsu hmâo ngă lu tơlơi pơkŏn dơ̆ng mơ̆n. Tơdah arăng čih abih bang tơlơi anŭn, kâo pơmĭn wơ̆t abih lŏn tơnah anai ăt ƀu dưi djŏp ôh anih pioh khul hơdrôm hră hmâo čih anŭn.</verse>
      </chapter>
    </book>
    <book number="44">
      <chapter number="1">
        <verse number="1">Ơ Thêôphil, amăng hră tal sa kâo hmâo čih laih abih bang tơlơi Yêsu hmâo ngă laih anŭn hmâo pơtô laih mơ̆ng phŭn, </verse>
        <verse number="2">hlŏng truh pơ hrơi Ơi Adai pŭ đĭ Ñu pơ adai. Hlâo kơ Ñu đĭ glaĭ pơ adai adih, hăng tơlơi dưi Yang Bơngăt Hiam Ñu pơtă brơi kơ ƀing khua ding kơna, jing ƀing Ñu hmâo ruah mă laih. </verse>
        <verse number="3">Amăng pă pluh hrơi giơ̆ng kơ Ñu djai Ñu hmâo pơƀuh brơi kơ gơñu lu wơ̆t hăng lu gru mơsêh mơyang, Ñu pơsĭt kơ gơñu thâo Ñu ăt dŏ hơdip, gơñu ƀuh Yêsu laih anŭn Yêsu pơtô gơñu kơ dêh čar pơtao Ơi Adai. </verse>
        <verse number="4">Tơdang Ñu dŏ bơjơnum hrŏm hơbĭt hăng ƀing khua ding kơna, Ñu pơtă kơ ƀing gơñu tui anai: “Anăm ƀing gih tơbiă mơ̆ng plei Yêrusalem ôh, samơ̆ dŏ tơguan bĕ kơ tơlơi Ama hmâo ƀuăn laih, jing tơlơi Kâo hmâo laĭ laih kơ ƀing gih. </verse>
        <verse number="5">Yua kơ Yôhan hmâo ngă laih ƀatem hăng ia, samơ̆ dŏ ƀiă hrơi dơ̆ng ƀing gih či tŭ ƀatem hăng Yang Bơngăt Hiam.”</verse>
        <verse number="6">Tơdang ƀing khua ding kơna dŏ bơjơnum hrŏm hơbĭt hăng Yêsu, gơñu tơña: “Ơ Khua Yang, djơ̆ mơ̆ ră anai Ih či pơdơ̆ng glaĭ Dêh Čar Pơtao Israel?”</verse>
        <verse number="7">Yêsu laĭ kơ gơñu: “Kơ rơnŭk ƀôdah bơyan Ama Kâo hmâo pơkă laih tui hăng tơlơi dưi Ñu pô, tơlơi anŭn ƀing gih ƀu dưi thâo ôh. </verse>
        <verse number="8">Samơ̆ tơ Yang Bơngăt Hiam trŭn ƀơi ƀing gih; ƀing gih či tŭ mă tơlơi dưi mơyang laih anŭn jing ƀing mơnuih ngă gơ̆ng jơlan kơ Kâo amăng plei Yêrusalem, amăng abih tring Yuđa laih anŭn tring Samari, truh pơ abih lŏn tơnah.” </verse>
        <verse number="9">Giơ̆ng kơ Ñu pơhiăp khul tơlơi anŭn, Ơi Adai pŭ Ñu đĭ pơ adai tơdang ƀing khua ding kơna Ñu dŏ lăng, laih anŭn hmâo sa ƀŭt hiăng rai gom hĭ Ñu, laih anŭn gơñu ƀu thâo ƀuh Ñu dơ̆ng ôh.</verse>
        <verse number="10">Tơdang gơñu dŏ lăng đĭ ƀu ƀleh mơta ôh hlăk Yêsu đĭ glaĭ pơ adai, plŭt hmâo dua čô đah rơkơi buh ao phyung kŏ dŏ dơ̆ng giăm gơñu, </verse>
        <verse number="11">hăng laĭ: “Ơ ƀing mơnuih Galilê, hyư̆m ƀing gih dŏ dơ̆ng lăng đĭ nanao pơ adai lĕ? Yêsu anai, Pô Ơi Adai hmâo pŭ đĭ laih pơ adai mơ̆ng ƀing gih, ăt či trŭn rai dơ̆ng kar hăng ƀing gih hmâo ƀuh laih Ñu đĭ pơ adai.”</verse>
        <verse number="12">Giơ̆ng anŭn mơ̆ng čư̆ arăng pia čư̆ Ôliwơ gơñu glaĭ pơ Yêrusalem, čư̆ anŭn jĕ plei Yêrusalem, sa rơwang phiăn arăng rơbat amăng hrơi saƀat. </verse>
        <verse number="13">Tơ gơñu mŭt laih amăng plei, gơñu đĭ pơ adŭ tal glong, ƀơi anih gơñu juăt dŏ. Ƀing anŭn jing Pêtrôs, Yôhan, Yakơ, Andrê, Philip, Thômas, Bartêlômi, Mathiơ, Yakơ ană đah rơkơi Alphê, Simôn Sêlôt, laih anŭn Yudas ană đah rơkơi Yakơ. </verse>
        <verse number="14">Abih bang ƀing anŭn sa pran jua, sa tơlơi pơmĭn iâu laĭ, hrŏm hăng ƀing đah kơmơi, hrŏm hơbĭt hăng HʼMari amĭ Yêsu laih anŭn hăng ƀing adơi ayŏng Ñu.</verse>
        <verse number="15">Amăng khul hrơi anŭn, Pêtrôs tơgŭ dơ̆ng tơ̆ng krah ƀing adơi ayŏng (Hmâo năng ai sa rơtuh dua pluh čô), hăng laĭ, </verse>
        <verse number="16">“Ơ ƀing adơi ayŏng, krĕp djơ̆ yơh Hră Ơi Adai Pơhiăp hmâo čih, tơlơi anŭn Yang Bơngăt Hiam hmâo laĭ hlâo laih hăng amăng bah Đawit, djơ̆ kơ Yudas pô hmâo ba jơlan kơ arăng mă čăp Yêsu. </verse>
        <verse number="17">Yua kơ ñu ăt jing sa čô amăng ƀing ta, laih anŭn ñu hmâo črăn bruă hrŏm hăng ƀing ta.”</verse>
        <verse number="18"> “Đah rơkơi anŭn hmâo blơi laih sa blah hmua hăng prăk apah kơ tơlơi soh ñu. Laih anŭn ñu lĕ trŭn hơtơ̆p akŏ hlâo, pơčah hlŭng laih anŭn pruăi hơtai tơbiă abih gah rơngiao. </verse>
        <verse number="19">Tơlơi anŭn abih bang mơnuih plei Yêrusalem leng kơ thâo soh sel, tơl arăng iâu hmua anŭn hăng boh pơhiăp gơñu pô jing Akêldama, kiăng laĭ hmua drah.</verse>
        <verse number="20">Yua kơ amăng hră Adoh Hơđăp ăt hmâo čih mơ̆n tui anai:
‘Brơi sang ñu dŏ jing hĭ rơngol,
Laih anŭn anăm hmâo mơnuih dŏ pơ anŭn ôh;’
laih anŭn:
‘Brơi sa čô pô pơkŏn hrua mă bĕ bruă ñu.’</verse>
        <verse number="21">Tui anŭn brơi sa čô mơnuih amăng ƀing hmâo đuaĭ tui laih ƀing ta amăng abih hrơi Khua Yang Yêsu hyu hrŏm hơbĭt hăng ƀing ta, </verse>
        <verse number="22">čơdơ̆ng mơ̆ng hrơi Yôhan ngă ƀatem kơ Ñu truh pơ hrơi Ơi Adai pŭ đĭ Ñu mơ̆ng ƀing ta, khŏm hmâo sa čô amăng ƀing anai jing pô ngă gơ̆ng jơlan hrŏm hơbĭt hăng ƀing ta kơ tơlơi Yêsu hơdip glaĭ.” </verse>
        <verse number="23">Gơñu črâo brơi dua čô, Yôsep arăng iâu Barsabas, ăt pơanăn dơ̆ng Justus, laih anŭn Mathias. </verse>
        <verse number="24">Giơ̆ng kơ anŭn gơñu iâu laĭ: “Ơ Khua Yang, Ih jing Pô thâo pran jua rĭm čô mơnuih, rơkâo kơ Ih pơrơđah brơi kơ gơmơi hlơi Ih ruah amăng dua čô anai, </verse>
        <verse number="25">kiăng kơ ñu djă bruă mă khua ding kơna hrua anih Yudas hmâo lui hĭ laih, kiăng nao pơ anih ñu pô.” </verse>
        <verse number="26">Giơ̆ng kơ anŭn gơñu mă pơčrăm kơ dua čô anŭn, laih anŭn tơlơi mă pơčrăm anŭn djơ̆ kơ Mathias; tui anŭn arăng yap ñu hrŏm hơbĭt hăng pluh sa čô khua ding kơna.</verse>
      </chapter>
      <chapter number="2">
        <verse number="1"> Tơ hrơi phĕt Pantơkôt truh, abih bang gơñu bơjơnum glaĭ amăng sa boh anih. </verse>
        <verse number="2">Plŭt hmâo dơnai rai mơ̆ng adai kar hăng jua angĭn thut kơtang, pơbă abih amăng sang anih gơñu hlăk dŏ ber. </verse>
        <verse number="3">Laih anŭn gơñu ƀuh khul jơlah kar hăng jơlah apui pơdah rai, čơlah bru bra laih anŭn găm ƀơi rĭm čô gơñu. </verse>
        <verse number="4">Abih bang gơñu leng kơ bă blai Yang Bơngăt Hiam, laih anŭn čơdơ̆ng pơhiăp amăng tơlơi pơhiăp tuai, tui hăng Yang Bơngăt Hiam brơi kơ gơñu pơhiăp.</verse>
        <verse number="5">Hlăk anŭn pơ plei Yêrusalem hmâo ƀing mơnuih Yuđa, jing ƀing mơnuih hur har kơkuh pơpŭ kơ Ơi Adai rai mơ̆ng abih bang djuai mơnuih amăng lŏn tơnah. </verse>
        <verse number="6">Tơ hmư̆ jua anŭn phung mơnuih lu rai hăng kơtuă hling hlang, yua kơ rĭm čô gơñu hmư̆ ƀing anŭn pơhiăp tơlơi pơhiăp gơñu pô. </verse>
        <verse number="7">Gơñu kơtuă hling hlang biă mă, laih anŭn gơñu tơña: “Ƀu djơ̆ hă abih bang ƀing dŏ pơhiăp anŭn jing ƀing mơnuih Galilê? </verse>
        <verse number="8">Tui anŭn hyư̆m rĭm čô ƀing ta hmư̆ gơñu pơhiăp tơlơi pơhiăp čar ta pô lĕ? </verse>
        <verse number="9">Ƀing ta mơ̆ng Parthê, mơ̆ng Mêdi, mơ̆ng Êlam, ƀing dŏ pơ Mêsôpôtami, mơ̆ng Yuđa, mơ̆ng Kapadôs, mơ̆ng Pônt laih anŭn Asi, </verse>
        <verse number="10">Mơ̆ng Phriji, mơ̆ng Pamphili, mơ̆ng Êjip, tring Libi jĕ Siren, laih anŭn ƀing mơnuih rai mơ̆ng plei Rôm, </verse>
        <verse number="11">hmâo ƀing Yuđa wơ̆t hăng ƀing phrâo tui tơlơi đaŏ Yuđa, ƀing Kret, ƀing Arap, ƀing ta leng kơ hmư̆ ƀing gơñu yua boh pơhiăp ta pô kiăng pơhiăp abih tơlơi bruă mơyang Ơi Adai.” </verse>
        <verse number="12">Abih bang gơñu hwĭ kơtuă hăng rŭng răng, bơlaĭ tơdruă gơñu: “Hơgĕt tơlơi anai jing?”</verse>
        <verse number="13">Samơ̆ hmâo ƀing pơkŏn djik djak hăng laĭ: “Ƀing gơñu măt tơpai phrâo yơh anŭn.”</verse>
        <verse number="14">Samơ̆ Pêtrôs tơgŭ hrŏm hăng ƀing pluh sa čô ding kơna, pơhiăp kraih hăng ƀing anŭn: “Ơ ƀing Yuđa laih anŭn abih bang mơnuih dŏ amăng plei Yêrusalem, brơi ƀing gih thâo tơlơi anai, hăng pơđing tơngia kơ tơlơi kâo pơhiăp. </verse>
        <verse number="15">Ƀing anai ƀu djơ̆ măt tơpai kar hăng ƀing gih pơmĭn ôh, yua kơ ră anai hlăk dua rơpăn mông đôč; </verse>
        <verse number="16">samơ̆ tơlơi anai jing tơlơi pô laĭ lui hlâo Yôel hmâo laĭ laih:</verse>
        <verse number="17">‘Ơi Adai laĭ: Amăng rơnŭk hnal tuč či truh tui anai:
Kâo či tuh Yang Bơngăt Kâo ƀơi abih bang asar đeh;
Ƀing ană đah rơkơi laih anŭn ană đah kơmơi ƀing gih či laĭ lui hlâo,
Ƀing tơdăm či hmâo tơlơi pơƀuh,
Laih anŭn ƀing tha rơma či hmâo tơlơi rơpơi.</verse>
        <verse number="18">Sĭt biă mă amăng hrơi anŭn Kâo či tuh Yang Bơngăt Kâo ƀơi ƀing ding kơna đah rơkơi ding kơna đah kơmơi Kâo,
Laih anŭn gơñu či laĭ lui hlâo.</verse>
        <verse number="19">Kâo či pơrơđah tơlơi yom pơphan amăng adai adih,
Laih anŭn tơlơi gru kơnăl mơyang ƀơi lŏn tơnah, anŭn jing drah, apui, laih anŭn angĭn asăp apui;</verse>
        <verse number="20">Yang hrơi či blư̆ jing hĭ kơnăm,
Laih anŭn blan či blư̆ jing hĭ drah,
Hlâo kơ Hrơi Prŏng hăng Hrơi guh kơang Khua Yang či truh.</verse>
        <verse number="21">Laih anŭn hlơi pô kơwưh rơkâo anăn Khua Yang či dưi klaih.’</verse>
        <verse number="22">Ơ ană plei pla Israel, hmư̆ bĕ tơlơi pơhiăp anai: Yêsu plei Nasaret, Pô Ơi Adai hmâo ngă gơ̆ng jơlan pơklă laih tơlơi Ñu jing ƀơi anăp ƀing gih hăng bruă mơsêh mơyang, tơlơi yom pơphan laih anŭn tơlơi gru kơnăl mơyang Ơi Adai yua Ñu ngă tơ̆ng krah ƀing gih, kar hăng ƀing gih pô thâo laih — </verse>
        <verse number="23">Yêsu anai, Pô Ơi Adai hmâo jao lui tui hăng hơdră Ơi Adai ruah hăng thâo hlâo, ƀing gih yua tơngan ƀing mơnuih soh pơ̆ng pơdjai hĭ Ñu ƀơi kơyâo bơrơkal. </verse>
        <verse number="24">Samơ̆ Ơi Adai hmâo pơhơdip glaĭ Ñu laih, pơrơngai hĭ Ñu mơ̆ng tơlơi ruă nuă kơ tơlơi djai, yua kơ tơlơi djai ƀu dưi kơ̆ng Ñu ôh. </verse>
        <verse number="25">Yua kơ Đawit hmâo laĭ laih djơ̆ kơ Ñu:
‘Kâo ƀuh nanao Khua Yang dŏ ƀơi anăp kâo,
Yua Ñu dŏ gah hơnuă kâo, kiăng kơ kâo ƀu pơpư̆ pơgơi ôh;</verse>
        <verse number="26">Yua kơ anŭn yơh, pran jua kâo mơak mơai, jơlah kâo pơhiăp hơ̆k mơak;
Laih anŭn drơi jan kâo ăt či pơdơi amăng tơlơi čang rơmang.</verse>
        <verse number="27">Yua kơ Ih ƀu či lui ôh bơngăt kâo amăng plei ƀing djai,
Kŏn brơi lơi Pô Rơgoh Hơčih Ih brŭ rai.</verse>
        <verse number="28">Ih hmâo brơi kâo thâo jơlan tơlơi hơdip;
Ih či pơbă kâo hăng tơlơi hơ̆k mơak ƀơi anăp ƀô̆ mơta Ih.’</verse>
        <verse number="29">Ơ adơi ayŏng hơi, kâo laĭ khŭt khăt hăng ƀing gih kơ Đawit Ơi adon ƀing ta. Ñu djai laih, arăng dơr Ñu laih, laih anŭn pơsat Ñu ăt dŏ tơ̆ng krah ƀing ta truh hrơi anai. </verse>
        <verse number="30">Yua kơ ñu jing sa čô pô laĭ lui hlâo, ñu thâo Ơi Adai hmâo hơtŏm ƀuăn Ñu či dưm sa čô mơnuih amăng ƀing ană tơčo ñu dŏ ber ƀơi gre pơtao ñu. </verse>
        <verse number="31">Ñu hmâo ƀuh hăng laĭ lui hlâo kơ Yang Krist hơdip glaĭ dơ̆ng:
‘Kơ tơlơi Ơi Adai ƀu lui Ñu amăng plei ƀing djai ôh,
Drơi jan Ñu kŏn brŭ rai lơi.’</verse>
        <verse number="32">Yêsu anai Ơi Adai hmâo pơhơdip glaĭ laih, laih anŭn abih bang ƀing gơmơi jing ƀing ngă gơ̆ng jơlan pơsĭt kơ tơlơi anŭn. </verse>
        <verse number="33">Tui anŭn giơ̆ng kơ Ñu hmâo tơlơi pơpŭ đĭ ƀơi gah hơnuă Ơi Adai, laih anŭn hmâo mă tŭ laih mơ̆ng Ama tơlơi ƀuăn pha brơi Yang Bơngăt Hiam, Yêsu hmâo tuh brơi Yang Bơngăt Hiam kar hăng ƀing gih hmâo ƀuh hăng hmư̆ ră anai. </verse>
        <verse number="34">Yua kơ Đawit aka đĭ djơ̆ pơ adai ôh; samơ̆ ñu pô hmâo laĭ:
‘Khua Yang hmâo laĭ hăng Khua Yang kâo:
“Dŏ ber bĕ gah hơnuă kâo,</verse>
        <verse number="35">Tơl kâo dưm ƀing ayăt ih jing hnăl tơkai ih juă.”’</verse>
        <verse number="36">Tui anŭn brơi abih bang sang Israel thâo klă sĭt kơ Ơi Adai brơi Yêsu, Pô ƀing gih hmâo pơ̆ng laih pơ kơyâo bơrơkal, jing hĭ laih Khua Yang laih anŭn Yang Krist.”</verse>
        <verse number="37">Tơ hmư̆ tơlơi anŭn, amăng pran jua gơñu hmâo tơlơi kơčut kơtang biă mă. Tui anŭn gơñu tơña kơ Pêtrôs laih anŭn kơ ƀing khua ding kơna pơkŏn: “Ơ ƀing adơi ayŏng, hơgĕt gơmơi khŏm ngă?”</verse>
        <verse number="38">Pêtrôs laĭ glaĭ: “Kơhmal bĕ tơlơi soh ƀing gih, laih anŭn brơi rĭm čô ƀing gih khŏm tŭ tơlơi ƀatem amăng anăn Yêsu Krist, kiăng kơ hmâo tơlơi pap brơi tơlơi soh ƀing gih; laih anŭn ƀing gih či mă tŭ Yang Bơngăt Hiam, Ơi Adai pha brơi. </verse>
        <verse number="39">Yua kơ tơlơi ƀuăn anŭn pioh brơi kơ ƀing gih, kơ ƀing ană tơčo ƀing gih, laih anŭn kơ abih bang hlơi dŏ pơ ataih, anŭn jing kơ rĭm čô mơnuih Khua Yang Ơi Adai ƀing ta či iâu mă.”</verse>
        <verse number="40">Pêtrôs yua lu tơlơi pơhiăp pơtô pơkŏn dơ̆ng, pơđur pơtrŭt kơ gơñu tui anai: “Pơklaih bĕ ƀing gih pô mơ̆ng tơlơi phat kơđi či truh kơ rơnŭk soh sat anai.” </verse>
        <verse number="41">Tui anŭn ƀing mơnuih tŭ mă tơlơi pơtô anŭn hăng tŭ ƀatem, laih anŭn amăng hrơi anŭn hmâo jĕ kơ klâo rơbâo čô mơnuih mŭt dơ̆ng amăng phung gơñu. </verse>
        <verse number="42">Gơñu gir kơtir djă pioh abih tơlơi pơtô mơ̆ng ƀing khua ding kơna, amăng tơlơi pơgop pơlir, phĕt wơ̆k ƀañ tơpŭng, laih anŭn tơlơi iâu laĭ.</verse>
        <verse number="43">Abih bang mơnuih hmâo tơlơi hwĭ pơpŭ yua kơ ƀing khua ding kơna ngă lu tơlơi yom pơphan laih anŭn gru kơnăl mơyang. </verse>
        <verse number="44">Abih bang ƀing đaŏ pơgop hrŏm hơbĭt, dram gơnam gơñu pioh jing gơnam hrŏm hơbĭt. </verse>
        <verse number="45">Gơñu sĭ hĭ lŏn hmua laih anŭn kong ngăn gơñu hăng pơpha gơnam anŭn kơ abih bang tui hăng rĭm čô kiăng yua. </verse>
        <verse number="46">Rĭm hrơi gơñu bơjơnum amăng sang kơkuh pơpŭ, laih anŭn wơ̆k ƀañ tơpŭng amăng sang gơñu pô, ƀơ̆ng huă hrŏm hơbĭt sa pran jua mơak mơai, thâo luă gŭ, </verse>
        <verse number="47">bơni hơơč kơ Ơi Adai laih anŭn bơmơak pran jua ƀing ană plei pla. Laih anŭn rĭm hrơi Khua Yang thim dơ̆ng kơ ƀing mơnuih hmâo tơlơi pơklaih mŭt amăng Phung Sang Ơi Adai.</verse>
      </chapter>
      <chapter number="3">
        <verse number="1">Hmâo sa hrơi Pêtrôs hăng Yôhan nao pơ sang kơkuh pơpŭ amăng mông iâu laĭ, mông tal dua rơpăn. </verse>
        <verse number="2">Hlăk anŭn arăng ba sa čô đah rơkơi rơwen mơ̆ng hrơi amĭ tơkeng, rĭm hrơi arăng pioh ñu ƀơi bah amăng jang sang kơkuh pơpŭ arăng pơanăn Amăng Jang Hiam, kiăng kơ ñu rơkâo dan ƀing mŭt amăng sang kơkuh pơpŭ. </verse>
        <verse number="3">Tơ ñu ƀuh Pêtrôs hăng Yôhan čơdơ̆ng mŭt amăng sang kơkuh pơpŭ, ñu rơkâo dan mơ̆ng dua gơñu. </verse>
        <verse number="4">Pêtrôs hăng Yôhan lăng pơñen ñu hăng laĭ: “Lăng bĕ gơmơi.” </verse>
        <verse number="5">Mơnuih rơwen anŭn lăng nao pơ gơñu ƀu ƀleh mơta ôh, mĭn dah či mă tŭ mơnơ̆ng mơ̆ng gơñu brơi. </verse>
        <verse number="6">Samơ̆ Pêtrôs laĭ hăng ñu: “Kâo ƀu hmâo prăk mah ôh, samơ̆ hơgĕt mơnơ̆ng kâo hmâo, kâo brơi kơ ih: Hăng anăn Yêsu Krist plei Nasaret, rơbat nao bĕ!” </verse>
        <verse number="7">Pêtrôs mă tơngan hơnuă ñu hăng rŭ đĭ ñu. Tañ mơtam plă tơkai hăng boh keñ ñu jing hĭ kơjăp kơtang. </verse>
        <verse number="8">Gơ̆ plŏng kơdăt, dŏ dơ̆ng hăng čơdơ̆ng rơbat nao, mŭt amăng sang kơkuh pơpŭ hrŏm hăng gơñu, rơbat rah, kơdăt rah, hăng bơni hơơč rah kơ Ơi Adai. </verse>
        <verse number="9">Abih bang ƀing ană plei ƀuh gơ̆ rơbat hăng bơni hơơč kơ Ơi Adai. </verse>
        <verse number="10">Tơ abih bang ană plei thâo krăn gơ̆ jing pô rơkâo dan dŏ ber ƀơi Amăng Jang Hiam sang kơkuh pơpŭ. Tui anŭn gơñu leng kơtuă hăng hling hlang biă mă kơ tơlơi hmâo truh laih kơ gơ̆.</verse>
        <verse number="11">Tơdang gơ̆ dŏ djă tơngan Pêtrôs hăng Yôhan, abih bang ƀing ană plei hling hlang laih anŭn abih gơñu luh nao pơ gơñu ƀơi adring arăng pơanăn adring Salômôn. </verse>
        <verse number="12">Tơ Pêtrôs ƀuh tơlơi anŭn, ñu laĭ hăng ƀing ană plei: “Ơ ƀing ană plei pla Israel, yua hơgĕt ƀing gih kơtuă hling kơ tơlơi anai? Yua hơgĕt ƀing gih lăng pơñen kơ ƀing gơmơi? Ƀing gih pơmĭn gơmơi dưi ngă brơi kơ mơnuih anai dưi rơbat yua mơ̆ng tơlơi dưi mơyang ƀôdah tơlơi tơpă gơmơi pô hă? </verse>
        <verse number="13">Ơi Adai kơ Abraham, Ơi Adai kơ Isak, laih anŭn Ơi Adai kơ Yakôp, Ơi Adai kơ ƀing ơi adon ƀing ta hmâo pơ-ư pơang laih kơ ding kơna Ñu Yêsu, Pô ƀing gih hmâo hơngah hăng jao hĭ laih ƀơi anăp Pilat, tơdang ñu hmâo tơlơi pơmĭn kiăng phư hĭ Ñu. </verse>
        <verse number="14">Ƀing gih hmâo hơngah lui kơ Pô Rơgoh Hiam hăng Pô Tơpă, laih anŭn rơkâo kơ arăng pŏk brơi sa čô pô pơdjai mơnuih kơ ƀing gih. </verse>
        <verse number="15">Ƀing gih hmâo pơdjai laih Khua tơlơi hơdip, Pô Ơi Adai hmâo pơhơdip glaĭ laih mơ̆ng ƀing djai. Kơ tơlơi anŭn gơmơi jing ƀing ngă gơ̆ng jơlan. </verse>
        <verse number="16">Tơlơi đaŏ amăng anăn Ñu yơh hmâo pơkơtang laih mơnuih anai, pô ƀing gih ƀuh hăng thâo krăn. Tơlơi đaŏ ƀơi Yêsu Krist ngă brơi kơ đah rơkơi anai hmâo suaih laih ƀơi anăp abih bang ƀing gih.</verse>
        <verse number="17">Ơ ƀing adơi ayŏng, ră anai kâo thâo ƀing gih laih anŭn ƀing khua ƀing gih ngă tơlơi anŭn yua kơ tơlơi ƀu thâo hluh. </verse>
        <verse number="18">Samơ̆ Ơi Adai hmâo yua jơlan anai kiăng ngă krĕp djơ̆ tơlơi Ñu laĭ hlâo hăng amăng bah abih bang ƀing pô laĭ lui hlâo, kơ Yang Krist Ñu či tŭ tơlơi tơnap. </verse>
        <verse number="19">Tui anŭn kơhmal bĕ tơlơi soh ƀing gih laih anŭn wơ̆t glaĭ kơ Ơi Adai, kiăng kơ Ñu pap brơi tơlơi soh ƀing gih, </verse>
        <verse number="20">laih anŭn kiăng kơ khul hrơi mơsêh mơyang či rai mơ̆ng Khua Yang, laih anŭn Ñu či pơkiaŏ rai Yang Krist, Pô Ñu hmâo ruah laih kơ ƀing gih, jing Yêsu. </verse>
        <verse number="21">Krist yơh khŏm dŏ pơ adai tơl truh rơnŭk pơdơ̆ng glaĭ phrâo dơ̆ng abih bang mơnơ̆ng, krĕp djơ̆ tui hăng Ơi Adai hmâo pơhiăp laih hăng amăng bah ƀing pô laĭ lui hlâo rơgoh hiam Ñu mơ̆ng đưm adih. </verse>
        <verse number="22">Môis laĭ: ‘Khua Yang Ơi Adai či yŏng đĭ kơ ƀing gih sa čô pô laĭ lui hlâo mơ̆ng ƀing adơi ayŏng ƀing gih kar hăng kâo. Brơi ƀing gih khŏm gưt tui abih bang tơlơi Ñu pơtă kơ ƀing gih. </verse>
        <verse number="23">Hlơi ƀu hmư̆ ôh pô laĭ lui hlâo anŭn, Ơi Adai či pơkah hăng pơrai hĭ gơñu mơ̆ng ană plei pla Ơi Adai.’ </verse>
        <verse number="24">Abih bang ƀing pô laĭ lui hlâo čơdơ̆ng mơ̆ng Samuel laih anŭn tơdơi kơ ñu hmâo laĭ lui hlâo mơ̆n kơ rơnŭk anai. </verse>
        <verse number="25">Ƀing gih jing ană tơčo kơ ƀing pô laĭ lui hlâo laih anŭn kơ kơnol pơgop Ơi Adai hmâo ngă laih hăng ƀing ơi adon ƀing ta, tơ Ñu pơhiăp hăng Abraham: ‘Abih bang djuai mơnuih amăng lŏn tơnah či hmâo tơlơi mơyun hiam yua mơ̆ng ană tơčo ih.’ </verse>
        <verse number="26">Ơi Adai hmâo yŏng đĭ laih Ding Kơna Ñu, hăng pơkiaŏ gơ̆ nao brơi tơlơi tuh mơyun hiam blŭng hlâo kơ ƀing gih, hăng tơlơi Ñu ngă brơi rĭm čô amăng ƀing gih lui hĭ jơlan soh sat pô ñu.”</verse>
      </chapter>
      <chapter number="4">
        <verse number="1">Tơdang gơñu dŏ pơhiăp hăng ană plei, ƀing khua ngă yang, khua tơhan wai sang kơkuh pơpŭ, laih anŭn ƀing Sadusi rai, </verse>
        <verse number="2">ƀing gơñu hil yua kơ dua gơñu dŏ pơtô ƀing ană plei hăng pơhaih brơi tơlơi Yêsu hơdip glaĭ mơ̆ng ƀing djai. Pơsĭt brơi kơ mơnuih djai či hơdip glaĭ dơ̆ng. </verse>
        <verse number="3">Tui anŭn gơñu mă čaŏ dua čô anŭn hăng krư̆ hĭ gơñu amăng sang mơnă truh mơguah, yua kơ hlăk anŭn klam mơmŏt laih. </verse>
        <verse number="4">Wơ̆t dah tui anŭn hmâo lu ƀing hmư̆ tơlơi pơhiăp anŭn mă tŭ tơlơi đaŏ; laih anŭn yap mă ƀing mơnuih đaŏ kơnơ̆ng đah rơkơi đôč hmâo truh kơ rơma rơbâo čô.</verse>
        <verse number="5">Mơguah pơgi ƀing khua gơñu, ƀing kŏng tha, ƀing nai pơtô hăng ƀing nai pơtô tơlơi juăt pơtŭm glaĭ pơ Yêrusalem </verse>
        <verse number="6">hrŏm hơbĭt hăng Anas khua ngă yang prŏng hloh, Kaip, Yôhan, Aleksandơ, laih anŭn hăng abih bang ƀing kơnŭng djuai khua ngă yang prŏng. </verse>
        <verse number="7">Gơñu ba rai Pêtrôs hăng Yôhan dŏ tơ̆ng krah gơñu, hăng tơña: “Mơ̆ng tơlơi dưi mơyang pă ƀôdah amăng anăn hlơi ƀing gih dưi ngă tơlơi anai?”</verse>
        <verse number="8">Hlăk anŭn Pêtrôs bă blai Yang Bơngăt Hiam, laĭ glaĭ kơ gơñu: “Ơ ƀing khua wai lăng ƀing ană plei hăng ƀing kŏng tha, </verse>
        <verse number="9">tơdah hrơi anai ƀing gih tơña kơsem kơ ƀing gơmơi, yua kơ gơmơi hmâo ngă laih tơlơi hiam kơ sa čô mơnuih rơwen, hyư̆m ñu dưi suaih laih, </verse>
        <verse number="10">brơi abih bang ƀing gih hăng abih bang ƀing ană plei Israel thâo tơlơi anai, amăng anăn Yêsu Krist plei Nasaret yơh, Pô ƀing gih hmâo pơ̆ng laih ƀơi kơyâo bơrơkal, Pô Ơi Adai hmâo pơhơdip glaĭ laih mơ̆ng ƀing djai, Pô anŭn yơh hmâo pơsuaih laih mơnuih dŏ ƀơi anăp ƀing gih anai.</verse>
        <verse number="11"> Ñu yơh jing boh pơtâo ƀing gih jing ƀing ngă sang glŏm lui laih,
Samơ̆ boh pơtâo anŭn jing hĭ laih boh pơtâo phŭn ƀơi akiăng sang.</verse>
        <verse number="12">Ƀu hmâo tơlơi pơklaih amăng pô pơkŏn ôh, yua kơ gah yŭ adai ƀu hmâo ôh anăn pơkŏn pha brơi laih kơ ană mơnuih kiăng kơ ƀing ta kơnang anăn anŭn dưi hmâo tơlơi pơklaih.”</verse>
        <verse number="13">Tơ gơñu ƀuh tơlơi khĭn Pêtrôs hăng Yôhan, gơñu thâo klă dua gơñu jing mơnuih plei pla ƀu hmâo hrăm hră ôh, gơñu kơtuă hling biă mă. Laih anŭn gơñu thâo dua gơñu hmâo dŏ laih hrŏm hăng Yêsu. </verse>
        <verse number="14">Samơ̆ tơ gơñu ƀuh đah rơkơi rơwen hmâo suaih laih dŏ hrŏm hơbĭt Pêtrôs hăng Yôhan, hnŭn yơh gơñu ƀu dưi pơgăl hăng dua gơñu ôh. </verse>
        <verse number="15">Tui anŭn, giơ̆ng gơñu pơtă kơ dua gơñu tơbiă mơ̆ng sang phat kơđi, gơñu črŏng sai tơdruă, laĭ, </verse>
        <verse number="16">“Hyư̆m ƀing ta či ngă kơ dua čô anai? Yua kơ abih bang ƀing ană plei Yêrusalem leng kơ thâo sĭt gơñu hmâo ngă tơlơi mơsêh mơyang rơđah rơđong, laih anŭn ƀing ta ƀu dưi hơngah kơ tơlơi anŭn ôh. </verse>
        <verse number="17">Samơ̆ kiăng kơ tơlơi anai ƀu hing hyu amăng ană plei pla dơ̆ng, brơi ƀing ta khă hăng tơlơi pơhwĭ gơñu, anăm ră ruai dơ̆ng ôh anăn pô anŭn kơ arăng.”</verse>
        <verse number="18">Tui anŭn gơñu iâu dua gơ̆ mŭt, hăng khă kơ dua gơñu anăm pơhiăp ƀôdah pơtô hăng anăn Yêsu dơ̆ng ôh. </verse>
        <verse number="19">Samơ̆ Pêtrôs hăng Yôhan laĭ glaĭ: “Brơi ƀing gih kơsem pơmĭn bĕ, hơgĕt jing djơ̆ hloh ƀơi anăp Ơi Adai, gưt kơ ƀing gih ƀôdah gưt kơ Ơi Adai? </verse>
        <verse number="20">Yua kơ gơmơi ƀu dưi ôh dŏ rơiăt, samơ̆ kơnơ̆ng dưi pơhiăp kơ hơgĕt tơlơi gơmơi hmâo ƀuh hăng hmư̆ laih.” </verse>
        <verse number="21">Tui anŭn, giơ̆ng gơñu pơhiăp pơhwĭ kơ dua ñu, gơñu phư lui ƀing gơ̆ yơh, yua kơ gơñu ƀu dưi hơduah ƀuh jơlan kiăng kơ pơkơhmal dua gơñu ôh, yua kơ abih bang ƀing ană plei pla leng kơ pơpŭ bơni hơơč kơ Ơi Adai kơ tơlơi hmâo truh laih. </verse>
        <verse number="22">Mơnuih đah rơkơi rơwen, pô tơlơi mơsêh mơyang hmâo pơsuaih laih, hmâo laih rơgao kơ pă pluh thŭn.</verse>
        <verse number="23">Giơ̆ng arăng phư laih gơñu, gơñu nao pơ ƀing giăng mah hăng ră glaĭ hyư̆m tơlơi ƀing khua ngă yang prŏng hăng ƀing kŏng tha hmâo laĭ laih kơ gơñu. </verse>
        <verse number="24">Giơ̆ng gơñu hmư̆ tơlơi anŭn, gơñu sa pran jua hrŏm hơbĭt iâu laĭ kơ Ơi Adai: “Ơ Khua Yang, Pô hrih adai, lŏn tơnah, ia rơsĭ, laih anŭn abih bang mơnơ̆ng amăng anŭn, </verse>
        <verse number="25">Ih hmâo yua laih Yang Bơngăt Hiam pơhiăp găn amăng bah ơi adon gơmơi, Đawit ding kơna Ih:
‘Yua hơgĕt ƀing djuai tuai kreñ nač,
laih anŭn ƀing ană plei pla dưm tơlơi mơneč đôč đač?</verse>
        <verse number="26">Ƀing pơtao ƀơi lŏn tơnah tơgŭ đĭ,
Laih anŭn ƀing khua wai lăng pơgop glaĭ,
kiăng pơkơdơ̆ng glaĭ hăng Khua Yang laih anŭn hăng Yang Krist Ñu.’</verse>
        <verse number="27"> Sĭt biă mă yua kơ amăng plei prŏng anai Hêrôt hăng Pôntơ Pilat hrŏm hơbĭt hăng ƀing djuai tuai laih anŭn ƀing ană plei Israel hmâo pơgop hrŏm hơbĭt, kiăng pơkơdơ̆ng glaĭ hăng ding kơna rơgoh hiam Ih Yêsu, Pô Ih hmâo truač laih ia klôñ jing Yang Krist </verse>
        <verse number="28">kiăng ngă pơgiơ̆ng hĭ abih bang bruă tơngan Ih hăng tơlơi pơmĭn Ih hmâo dưm laih mơ̆ng hlâo. </verse>
        <verse number="29">Ră anai, Ơ Khua Yang, rơkâo kơ Ih kơsem lăng kơ tơlơi gơñu pơhwĭ, hăng brơi kơ ƀing ding kơna Ih ngă gơ̆ng jơlan tơlơi ih pơhiăp hăng tơlơi khĭn, </verse>
        <verse number="30">rơkâo kơ Ih yơr tơngan Ih kiăng kơ pơsuaih tơlơi duăm ruă, laih anŭn hăng anăn ding kơna rơgoh hiam Ih Yêsu arăng ngă tơlơi yom pơphan laih anŭn tơlơi mơsêh mơyang.” </verse>
        <verse number="31">Giơ̆ng kơ gơñu Iâu laĭ, anih gơñu bơjơnum pơpư̆ pơgơi. Abih bang gơñu leng kơ bă blai Yang Bơngăt Hiam, pơtô boh pơhiăp Ơi Adai hăng tơlơi khĭn.</verse>
        <verse number="32"> Hlăk anŭn abih bang ƀing đaŏ hmâo sa pran jua hăng sa tơlơi pơmĭn. Ƀu hmâo hlơi ôh yap gơnam ñu jing lơ̆m kơ hơjăn ñu pô, samơ̆ gơñu yap gơnam abih bang hrŏm hơbĭt. </verse>
        <verse number="33">Hăng tơlơi dưi mơyang prŏng ƀing khua ding kơna ngă gơ̆ng jơlan kơ tơlơi Khua Yang Yêsu hơdip glaĭ, laih anŭn tơlơi pap prŏng Ơi Adai dŏ ƀơi abih bang gơñu. </verse>
        <verse number="34">Ƀu hmâo sa čô amăng ƀing gơñu kơƀah ôh, yua kơ hlơi pô hmâo lŏn hmua ƀôdah sang gơñu sĭ hĭ, hăng ba pơyơr prăk gơñu sĭ anŭn </verse>
        <verse number="35">pioh ƀơi tơkai ƀing khua ding kơna. Laih anŭn arăng pơpha brơi kơ rĭm čô tui hăng hơnơ̆ng rĭm čô kiăng yua.</verse>
        <verse number="36">Tui anŭn Yôsep, pô ƀing khua ding kơna pơanăn dơ̆ng Barnabas, (kiăng laĭ pô thâo pơalum pran jua), sa čô mơnuih Lêwi tơkeng ƀơi plao ia Čiprơ, </verse>
        <verse number="37">sĭ hĭ hmua ñu hăng djă ba prăk anŭn pioh ƀơi tơkai ƀing khua ding kơna.</verse>
      </chapter>
      <chapter number="5">
        <verse number="1">Samơ̆ hmâo sa čô mơnuih anăn ñu Ananias hrŏm hơbĭt hăng bơnai ñu HʼSaphira sĭ sa blah lŏn. </verse>
        <verse number="2">Ñu hăng bơnai ñu tŭ ư hrŏm hơbĭt djă pioh sa črăn prăk sĭ anŭn, laih anŭn ba prăk dŏ glaĭ pioh ƀơi tơkai ƀing khua ding kơna. </verse>
        <verse number="3">Pêtrôs laĭ hăng ñu: “Ơ Ananias, hyư̆m satan hmâo bă blai pran jua ih, tơl ih ƀlor kơ Yang Bơngăt Hiam, hăng djă pioh sa črăn nua lŏn? </verse>
        <verse number="4">Hlăk ih aka sĭ lŏn anŭn ôh, hyư̆m ƀu djơ̆ ôh hă ñu ăt jing gơnam ih pô? Laih anŭn tơ ih sĭ laih lŏn anŭn, ƀu djơ̆ ôh hă ih dưi yua prăk anŭn tui hăng ih pô kiăng? Hyư̆m ih pơmĭn amăng pran jua tơl ih ngă tơlơi anai? Ih hmâo ƀlor ƀu djơ̆ kơ mơnuih ôh, samơ̆ ih ƀlor kơ Ơi Adai.” </verse>
        <verse number="5">Ananias hmư̆ hơdôm tơlơi pơhiăp anŭn ñu rơbuh hăng djai mơtam. Abih bang ƀing hmư̆ tơlơi anŭn hwĭ krip biă mă. </verse>
        <verse number="6">Ƀing tơdăm tơgŭ pŏn drơi jan ñu hăng čơkung ba nao dơr hĭ.</verse>
        <verse number="7">Năng ai klâo mông tơdơi bơnai ñu mŭt nao aka ƀu thâo ôh hơgĕt tơlơi hmâo truh laih. </verse>
        <verse number="8">Pêtrôs tơña ñu: “Laĭ brơi kâo thâo bĕ, djơ̆ mơ̆ nua ƀing gih sĭ lŏn hơdôm anŭn đôč?”
Ñu laĭ: “Ơ, hơdôm anŭn yơh.”</verse>
        <verse number="9">Tui anŭn Pêtrôs laĭ: “Hyư̆m ƀing gih sa pran jua khĭn kiăng lông lăng Yang Bơngăt Hiam Khua Yang? Lăng adih, tơkai ƀing glaĭ mơ̆ng dơr rơkơi ih truh ƀơi bah amăng laih, laih anŭn gơñu či čơkung nao dơr ih kar kaĭ mơ̆n.” </verse>
        <verse number="10">Ƀơi mông anŭn mơtam ñu rơbuh ƀơi tơkai Pêtrôs hăng djai hĭ. Ƀing tơdăm mŭt hăng ƀuh ñu djai laih, gơñu čơkung nao dơr ƀơi giăm rơkơi ñu. </verse>
        <verse number="11">Abih bang Phung Sang Ơi Adai hăng abih bang ƀing hmư̆ kơ tơlơi anŭn hmâo tơlơi hwĭ kơtang biă mă.</verse>
        <verse number="12">Ƀing khua ding kơna ngă lu gru mơyang laih anŭn tơlơi mơsêh mơyang, ƀơi tơ̆ng krah ƀing ană plei pla. Abih bang ƀing gơñu sa pran jua bơjơnum glaĭ ƀơi adring Salômôn. </verse>
        <verse number="13">Ƀu hmâo ôh ƀing mơnuih pơkŏn khĭn mŭt amăng ƀing gơñu, samơ̆ ƀing ană plei bơni pơpŭ kơ gơñu biă mă. </verse>
        <verse number="14">Samơ̆ ƀing đaŏ kơ Khua Yang ƀrư̆ hrơi jai lu tui, wơ̆t đah rơkơi wơ̆t đah kơmơi. </verse>
        <verse number="15">Tơl arăng čơkung ba ƀing ruă dưm ƀơi jơlan prŏng, brơi gơñu dŏ đih ƀơi sưng ƀôdah ƀơi kiao buk, kiăng kơ tơ Pêtrôs găn ƀơi anŭn tơ-u ñu bang djơ̆ đơđa ƀing gơñu. </verse>
        <verse number="16">Ƀing ană plei mơ̆ng plei jum dar ăt nao pơtŭm pơ plei Yêrusalem mơ̆n, ba nao ƀing duăm ruă hăng ƀing hmâo yang bơngăt grĭ hơƀak ngă; laih anŭn abih bang gơñu leng kơ suaih soh sel.</verse>
        <verse number="17">Samơ̆ khua ngă yang prŏng hloh hăng abih bang hrŏm hơbĭt hăng ñu, kiăng laĭ ƀing Sadusi, tơgŭ pơkơdơ̆ng glaĭ bă hăng tơlơi moañ. </verse>
        <verse number="18">Gơñu mă čaŏ ƀing khua ding kơna laih anŭn krư̆ hĭ ƀing gơ̆ amăng sang mơnă. </verse>
        <verse number="19">Samơ̆ tơdang amăng mlam hmâo sa čô ling jang Khua Yang pŏk brơi bah amăng war sang mơnă laih anŭn ba gơñu pơ gah rơngiao, hăng laĭ, </verse>
        <verse number="20">“Nao bĕ, dŏ dơ̆ng amăng sang kơkuh pơpŭ laih anŭn pơtô kơ ƀing ană plei abih bang boh pơhiăp djơ̆ kơ Tơlơi Hơdip phrâo anai.” </verse>
        <verse number="21">Hmư̆ tơlơi anŭn, mơguah ưm gơñu mŭt amăng sang kơkuh pơpŭ laih anŭn čơdơ̆ng pơtô.
Khua ngă yang prŏng hloh laih anŭn ƀing hrŏm hơbĭt hăng ñu truh. Gơñu iâu pơƀŭt ƀing khua phat kơđi hăng abih bang ƀing kŏng tha ană Israel. Giơ̆ng anŭn gơñu pơkiaŏ nao brơi arăng ba ƀing khua ding kơna mơ̆ng sang mơnă rai pơ gơñu. </verse>
        <verse number="22">Samơ̆ tơ ƀing khua tơhan truh pơ sang mơnă, gơñu ƀu ƀuh dơ̆ng tah ƀing khua ding kơna dŏ amăng sang mơnă. Gơñu glaĭ hăng laĭ pơthâo tơlơi anŭn hăng laĭ, </verse>
        <verse number="23">“Gơmơi ƀuh sang mơnă khuă kơjăp khŏp, laih anŭn ƀing tơhan ăt dŏ gak ƀơi bah amăng, samơ̆ tơ gơmơi pŏk bah amăng, gơmơi ƀu ƀuh sa čô mơnuih amăng anŭn ôh.” </verse>
        <verse number="24">Giơ̆ng hmư̆ tơlơi anŭn, khua tơhan wai lăng sang kơkuh pơpŭ laih anŭn ƀing khua ngă yang prŏng hmâo tơlơi rŭng răng yua ƀing khua ding kơna anŭn, ƀu thâo ôh hyư̆m tơlơi anai či jing. </verse>
        <verse number="25">Hmâo sa čô rai hăng laĭ pơthâo kơ gơñu: “Gih lăng adih, ƀing mơnuih ƀing gih hmâo krư̆ anŭn, ră anai gơñu dŏ pơtô laĭ kơ ƀing ană plei amăng sang kơkuh pơpŭ.” </verse>
        <verse number="26">Giơ̆ng kơ anŭn khua kơ ƀing tơhan wai lăng sang kơkuh pơpŭ nao hrŏm hơbĭt hăng tơhan ñu nao mă ƀing khua ding kơna, samơ̆ ƀu khĭn ngă sat ôh, yua kơ gơñu hwĭ kơ ƀing ană plei glŏm boh pơtâo kơ gơñu.</verse>
        <verse number="27">Giơ̆ng gơñu mă ba ƀing khua ding kơna, gơñu ba ƀing gơ̆ ƀơi anăp ƀing khua phat kơđi. Khua ngă yang prŏng hloh tơña kơ ƀing gơ̆, laĭ, </verse>
        <verse number="28">“Gơmơi hmâo khă laih ƀing gih kơtang kơtĭt ƀu brơi pơtô amăng anăn anai ôh, samơ̆ ƀing gih hmâo ngă pơbă amăng plei Yêrusalem hăng tơlơi ƀing gih pơtô, laih anŭn ƀing gih kiăng drah Mơnuih anŭn tuh ƀơi ƀing gơmơi dơ̆ng hă!”</verse>
        <verse number="29">Samơ̆ Pêtrôs hăng ƀing khua ding kơna laĭ glaĭ: “Gơmơi khŏm gưt kơ Ơi Adai, hloh kơ gưt kơ mơnuih. </verse>
        <verse number="30">Ơi Adai kơ ƀing ơi adon ƀing ta hmâo pơhơdip glaĭ laih Yêsu, pô ƀing gih hmâo pơ̆ng pơdjai hĭ laih ƀơi kơyâo bơrơkal. </verse>
        <verse number="31">Ơi Adai hmâo yŏng đĭ brơi Pô anŭn dŏ gah hơnuă Ñu, jing Khua Wai Lăng laih anŭn Pô Pơklaih, kiăng kơ ƀing ană Israel kơhmal tơlơi soh laih anŭn hmâo tơlơi pap brơi tơlơi soh gơñu. </verse>
        <verse number="32">Gơmơi jing ƀing ngă gơ̆ng jơlan kơ tơlơi anai hrŏm hơbĭt hăng Yang Bơngăt Hiam Pô Ơi Adai hmâo pha brơi kơ ƀing gưt hiăp Ñu, ăt ngă gơ̆ng jơlan kar kaĭ mơ̆n.”</verse>
        <verse number="33">Tơ hmư̆ hơdôm tơlơi anŭn gơñu hil biă mă laih anŭn gơñu kiăng pơdjai hĭ ƀing khua ding kơna. </verse>
        <verse number="34">Samơ̆ sa čô Pharisi, amăng ƀing khua phat kơđi, anăn ñu Gamaliel, sa čô nai pơtô tơlơi juăt ƀing ană plei pla pơpŭ biă mă, tơgŭ dơ̆ng pơđar kơ arăng brơi ƀing khua ding kơna tơbiă hĭ pơ gah rơngiao amăng ƀiă mông. </verse>
        <verse number="35">Giơ̆ng anŭn ñu laĭ kơ ƀing khua phat kơđi: “Ơ ƀing ană plei pla Israel, răng bĕ kơ tơlơi ƀing gih ngă kơ ƀing anai. </verse>
        <verse number="36">Hlăk hlâo adih Thiôdas tơgŭ đĭ, pơhaih kơ ñu pô jing sa čô khua gĭt gai, laih anŭn hmâo giăm pă rơtuh čô mơnuih đuaĭ tui ñu; samơ̆ arăng pơdjai hĭ ñu, laih anŭn abih bang ƀing đuaĭ tui ñu čơlah hĭ bru bra, laih anŭn bruă gơñu ngă ƀu jing ôh. </verse>
        <verse number="37">Tơdơi kơ ñu, hmâo dơ̆ng Yudas mơnuih Galilê tơgŭ đĭ amăng rơnŭk arăng yap akŏ mơnuih, laih anŭn ñu iâu mă lu mơnuih ƀing ană plei đuaĭ tui ñu. Ñu djai kar kaĭ mơ̆n, laih anŭn abih bang ƀing đuaĭ tui ñu čơlah bru bra. </verse>
        <verse number="38">Tui anŭn amăng tơlơi truh anai, kâo laĭ kơ ƀing gih anăm hơduah tơlơi pơkơdơ̆ng hăng ƀing anai ôh. Lui măk ai gơñu bĕ. Yua kơ tơdah hơdră jơlan ƀôdah bruă anai tơbiă mơ̆ng mơnuih, ñu ƀu či jing ôh. </verse>
        <verse number="39">Samơ̆ tơdah bruă anai tơbiă mơ̆ng Ơi Adai ƀing gih ƀu dưi pơglưh hĭ ƀing anŭn ôh, samơ̆ kơđai glaĭ hwĭ kơ ƀing gih pơblah pơkơdơ̆ng glaĭ hăng Ơi Adai.” </verse>
        <verse number="40">Tui anŭn, ƀing gơñu gưt tui hiăp Gamaliel laĭ anŭn. Gơñu iâu ƀing khua ding kơna mŭt, gơñu taih ƀing gơ̆ hăng gai, khă ƀing gơ̆ ƀu brơi pơtô amăng anăn Yêsu ôh, laih anŭn phư hĭ gơñu. </verse>
        <verse number="41">Tui anŭn ƀing khua ding kơna tơbiă mơ̆ng anih phat kơđi, pran jua bă hăng tơlơi hơ̆k mơak yua kơ Ơi Adai yap kơ gơñu lăp tŭ tơlơi mlâo yua kơ anăn Yêsu. </verse>
        <verse number="42">Laih anŭn rĭm hrơi amăng sang kơkuh pơpŭ ƀôdah pơ rĭm boh sang ƀing đaŏ, gơñu ƀu pơdơi ôh pơtô pơhrăm hăng ră ruai Tơlơi Phrâo Hiam kơ tơlơi Yêsu jing Yang Krist.</verse>
      </chapter>
      <chapter number="6">
        <verse number="1">Hlăk anŭn mrô ƀing ding kơna đĭ jai lu hloh dơ̆ng, ƀing Hêlênist pơhiăp brŏk kơ ƀing Hêbrơ, yua kơ gơñu ƀu hơdơr ôh kơ ƀing đah kơmơi Hêlênist djai rơkơi amăng tơlơi gơñu pơpha gơnam ƀơ̆ng huă rĭm hrơi. </verse>
        <verse number="2">Pluh dua čô khua ding kơna iâu pơƀŭt glaĭ abih bang ƀing ding kơna hăng laĭ: “Lui hĭ bruă pơtô boh pơhiăp Ơi Adai, pŭng kơ mă bruă gơnam ƀơ̆ng huă anŭn jing ƀu gal djơ̆ ôh. </verse>
        <verse number="3">Tui anŭn, Ơ ƀing adơi ayŏng, ruah mă bĕ mơ̆ng amăng ƀing ta tơjuh čô mơnuih hmâo tơlơi hing ang hiam, bă blai Yang Bơngăt Hiam, hmâo tơlơi kơhnâo, laih anŭn ƀing gơmơi či jao brơi bruă anai kơ gơñu. </verse>
        <verse number="4">Bơ kơ ƀing gơmơi, gơmơi či pioh kơ bruă iâu laĭ hăng pơtô pơblang boh pơhiăp Ơi Adai đôč.”</verse>
        <verse number="5">Abih bang ƀing ding kơna leng kơ mơak kơ tơlơi gơñu kơčĕ anŭn, laih anŭn gơñu hmâo ruah Êtiên pô bă tơlơi đaŏ laih anŭn Yang Bơngăt Hiam, Philip, Prokorus, Nikanor, Timôn, Parmênas, laih anŭn Nikôlas mơnuih plei Antiôs tui tơlơi đaŏ Yuđa. </verse>
        <verse number="6">Gơñu pơdah tơjuh čô anŭn kơ ƀing khua ding kơna, giơ̆ng anŭn ƀing khua ding kơna iâu laĭ ah tơngan ƀơi gơñu.</verse>
        <verse number="7">Boh Pơhiăp Ơi Adai lar hyu jai lu, laih anŭn ƀing ding kơna pơ plei Yêrusalem jai đĭ lu hloh dơ̆ng. Hmâo lu biă mă ƀing khua ngă yang ăt gưt kơ tơlơi đaŏ mơ̆n.</verse>
        <verse number="8">Êtiên bă hăng tơlơi pap mơ̆ng Ơi Adai laih anŭn tơlơi dưi mơyang, ngă tơlơi mơsêh mơyang hăng gru kơnăl mơyang tơ̆ng krah ană plei pla. </verse>
        <verse number="9">Samơ̆ hmâo đơđa ƀing mơnuih amăng sang bơjơnum arăng pơanăn sang jơnum kơ ƀing mơnuih rơngai, laih anŭn plei Siren, ƀing plei Aleksandri, hăng ƀing Yuđa mơ̆ng čar Silisi laih anŭn čar Asi, tơgŭ đĭ pơrơjah hăng Êtiên. </verse>
        <verse number="10">Samơ̆ gơñu ƀu dưi pơkơdơ̆ng glaĭ ôh hăng boh pơhiăp kơhnâo Êtiên, Yang Bơngăt Hiam yơh Pô brơi ñu pơhiăp. </verse>
        <verse number="11">Tui anŭn hăng tơlơi hơgơ̆m gơñu pơsur mơnuih brơi laĭ tui anai: “Gơmơi hmâo hmư̆ pô anai pơhiăp pơgao hmiah hăng Môis laih anŭn hăng Ơi Adai.” </verse>
        <verse number="12">Gơñu pơsur ƀing ană plei, ƀing kŏng tha, hăng ƀing nai pơtô tơlơi juăt. Gơñu rai mă čaŏ Êtiên hăng ba ñu pơ anăp ƀing khua phat kơđi. </verse>
        <verse number="13">Gơñu brơi mơnuih ngă gơ̆ng jơlan ƀlor, laĭ tui anai: “Pô anai nanao pơhiăp ƀrưh hmiah pơkơdơ̆ng hăng anih rơgoh hiam anai laih anŭn hăng tơlơi juăt Môis. </verse>
        <verse number="14">Yua kơ gơmơi hmâo hmư̆ ñu laĭ kơ Yêsu plei Nasaret či pơrai hĭ anih rơgoh hiam anai hăng pơplih hĭ tơlơi phiăn hơdip Môis hmâo brơi laih kơ ƀing ta.” </verse>
        <verse number="15">Abih bang mơnuih dŏ ber amăng tơlơi phat kơđi anŭn dŏ krĕng lăng kơ Êtiên ƀu ƀleh mơta ôh, ƀuh ƀô̆ mơta ñu hrup kar hăng ƀô̆ mơta ling jang.</verse>
      </chapter>
      <chapter number="7">
        <verse number="1">Khua ngă yang prŏng hloh tơña kơ Êtiên: “Djơ̆ sĭt tui anŭn mơ̆?”</verse>
        <verse number="2">Êtiên laĭ glaĭ: “Ơ ƀing adơi ayŏng, Ơ ƀing ama, dŏ hmư̆ kâo bĕ! Ơi Adai kơ tơlơi ang yang hmâo pơƀuh brơi kơ Abraham, ơi adon ƀing ta hlăk ñu dŏ pơ Mêsôpôtami, hlâo kơ ñu nao dŏ pơ plei Čaran, </verse>
        <verse number="3">hăng laĭ kơ Abraham: ‘Tơbiă bĕ mơ̆ng čar hăng mơ̆ng kơnŭng djuai ih, laih anŭn nao pơ čar Kâo či kơčrâo brơi ih.’ </verse>
        <verse number="4">Hlăk anŭn ñu tơbiă mơ̆ng čar Kaldê hăng nao dŏ pơ plei Čaran. Tơdơi kơ ama ñu djai, Ơi Adai ngă brơi ñu tơbiă mơ̆ng plei anŭn nao dŏ amăng čar ƀing gih dŏ ră anai. </verse>
        <verse number="5">Ơi Adai ƀu brơi kong ngăn hơgĕt kơ ñu ôh amăng čar anŭn, ƀôdah sa pŏk lŏn đơ plă tơkai juă kŏn hmâo lơi, samơ̆ Ơi Adai ƀuăn či brơi čar anŭn jing kong ngăn kơ ñu laih anŭn kơ ƀing ană tơčo ñu tơdơi adih, wơ̆t dah hlăk anŭn Abraham aka hmâo ană ôh. </verse>
        <verse number="6">Ơi Adai laĭ ƀing ană tơčo ñu či jing tuai amăng čar arăng; arăng či mă ƀing gơñu ngă hlŭn hăng kơtư̆ juă gơñu amăng pă rơtuh thŭn. </verse>
        <verse number="7">Samơ̆ Ơi Adai laĭ: ‘Kâo či phat kơđi djuai mơnuih ngă kơ gơñu jing hlŭn. Giơ̆ng kơ anŭn gơñu či tơbiă mơ̆ng čar djuai tuai hăng rai kơkuh pơpŭ kơ Kâo amăng anih anai.’ </verse>
        <verse number="8">Ơi Adai brơi kơ Abraham kơnol pơgop hăng phĕt khăt klĭ. Hnŭn yơh, tơ Abraham tơkeng Isak ñu khăt klĭ gơ̆ amăng hrơi tal sapăn. Isak khăt klĭ kơ Yakôp, Yakôp ăt kar kaĭ mơ̆n khăt klĭ kơ ƀing pluh dua čô ơi phŭn kơ ƀing Israel.</verse>
        <verse number="9"> Ƀing ơi phŭn anŭn moañ kơ Yôsep, sĭ hĭ ñu pơ čar Êjip. Samơ̆ Ơi Adai dŏ hrŏm hơbĭt hăng ñu, </verse>
        <verse number="10">laih anŭn pơklaih ñu mơ̆ng abih bang tơlơi tơnap tap hăng brơi kơ ñu hmâo tơlơi pap laih anŭn tơlơi kơhnâo ƀơi anăp Pharaôn, pơtao čar Êjip. Pơtao anŭn jao brơi gơ̆ jing khua prŏng wai lăng čar Êjip wơ̆t sang pơtao mơ̆n. </verse>
        <verse number="11">Hlăk anŭn hmâo tơlơi ư̆ rơpa tar ƀar čar Êjip hăng wơ̆t čar Kanaan. Hmâo tơlơi tơnap tap prŏng, laih anŭn tơl ƀing ơi adon ƀing ta ƀu dưi hyu sem gơnam ƀơ̆ng huă tah. </verse>
        <verse number="12">Tơ Yakôp hmư̆ hing amăng čar Êjip hmâo pơdai, ñu pơkiaŏ ƀing ơi adon ta nao pơ anŭn tal sa. </verse>
        <verse number="13">Truh tal dua, Yôsep brơi ƀing adơi ayŏng ñu thâo krăn ñu. Laih anŭn kah Pharaôn thâo krăn kơnŭng djuai Yôsep. </verse>
        <verse number="14">Yôsep pơkiaŏ arăng nao tŭ mă Yakôp ama ñu hăng abih bang kơnŭng djuai gơ̆, hmâo tơjuh pluh rơma čô. </verse>
        <verse number="15">Tui anŭn Yakôp trŭn nao dŏ pơ čar Êjip, laih anŭn djai hĭ pơ anŭn, wơ̆t ƀing ơi phŭn ƀing ta ăt djai kar kaĭ mơ̆n. </verse>
        <verse number="16">Klang gơñu arăng ba glaĭ pơ plei Sičem, hăng dơr gơñu amăng pơsat Abraham hmâo blơi laih hăng nua prăk mơ̆ng ƀing ană đah rơkơi Hamôr plei Sičem.</verse>
        <verse number="17"> Tơ giăm truh rơnŭk Ơi Adai pơsĭt tơlơi Ñu ƀuăn hăng Abraham, ană plei ta amăng čar Êjip đĭ lar lu jai, </verse>
        <verse number="18">tơl hmâo sa čô pơtao pơkŏn wai lăng čar Êjip, pô anŭn ƀu thâo krăn Yôsep ôh. </verse>
        <verse number="19">Pơtao anŭn ngă tơlơi mơneč hăng ƀing kơnŭng djuai ta, laih anŭn pơgŏ ƀing ơi adon ta khŏm glŏm lui hĭ ană nge, ƀu brơi gơñu hơdip ôh. </verse>
        <verse number="20">Amăng rơnŭk anŭn arăng tơkeng kơ Môis, ñu jing hiam rŏ biă mă ƀơi anăp Ơi Adai, laih anŭn amĭ ama ñu hmâo rong ñu pơ sang amăng klâo blan. </verse>
        <verse number="21">Tơ amĭ ama ñu lui hĭ ñu, hơbia ană Pharaôn mă rong ba ñu hrup hăng ană ñu pô. </verse>
        <verse number="22">Arăng pơhrăm Môis abih tơlơi kơhnâo ƀing Êjip. Ñu hmâo tơlơi dưi kơtang amăng tơlơi pơhiăp wơ̆t amăng bruă ngă.</verse>
        <verse number="23"> Hlăk Môis hmâo pă pluh thŭn laih, ñu hmâo tơlơi pơmĭn amăng pran jua ñu kiăng nao čuă ngui ƀing adơi ayŏng ñu, jing ƀing Israel. </verse>
        <verse number="24">Tơ ñu ƀuh arăng ngă sat kơ sa čô amăng ƀing gơñu, ñu pơdŏng pô arăng kơtư̆ juă hăng taih pơdjai hĭ mơnuih Êjip anŭn kiăng kơ rŭ nua brơi. </verse>
        <verse number="25">Ñu mĭn dah adơi ayŏng ñu či thâo hluh Ơi Adai či yua hăng tơngan ñu pơklaih ƀing gơñu, samơ̆ gơñu ƀu thâo hluh ôh. </verse>
        <verse number="26">Hrơi tơdơi ñu ƀuh dua čô Israel pơrơdjơ̆ pơtaih tơdruă gơñu, Môis nao jĕ kiăng ngă pơrơnom glaĭ hăng laĭ: ‘Hơi, hmư̆ kâo bĕ ƀing gih jing adơi ayŏng hyư̆m kiăng ngă pơrăm tơdruă lĕ?’ </verse>
        <verse number="27">Samơ̆ pô kơtư̆ juă ƀing gơ̆p ñu anŭn hơngah lui Môis hăng laĭ: ‘Hlơi hmâo pơjing ih khua wai lăng hăng khua phat kơđi kơ gơmơi? </verse>
        <verse number="28">Ih kiăng pơdjai kâo kar hăng ih hmâo pơdjai laih mơnuih Êjip hrơi tơ̆m brôi anŭn hă?’ </verse>
        <verse number="29">Tơ hmư̆ tơlơi anŭn, Môis đuaĭ dŏp nao dŏ amăng čar Madian. Pơ anŭn ñu hmâo dua čô ană đah rơkơi.</verse>
        <verse number="30"> Pă pluh thŭn tơdơi, sa čô ling jang pơƀuh kơ Môis amăng jơlah apui dŏ ƀơ̆ng pum drơi pơ tơdrŏn har čư̆ Sinai. </verse>
        <verse number="31">Môis ƀuh hăng kơtuă hling hlang kơ anŏ ñu ƀuh anŭn, laih anŭn ñu nao jĕ kiăng lăng rơđah hloh, samơ̆ ñu hmư̆ săp Khua Yang pơhiăp hăng ñu, </verse>
        <verse number="32">‘Kâo jing Ơi Adai kơ ƀing ơi adon ih. Ơi Adai kơ Abraham, Ơi Adai kơ Isak, laih anŭn Ơi Adai kơ Yakôp.’ Môis hwĭ tơtư̆ ƀu khĭn lăng ôh. </verse>
        <verse number="33">Khua Yang laĭ kơ ñu: ‘kleh hĭ bĕ klĭ juă mơ̆ng tơkai ih, yua kơ anih ih dŏ dơ̆ng anŭn jing lŏn rơgoh hiam. </verse>
        <verse number="34">Sĭt biă mă Kâo ƀuh laih tơlơi arăng kơtư̆ juă ƀing ană plei pla Kâo amăng čar Êjip. Kâo hmư̆ laih tơlơi gơñu ur krao, hnŭn yơh Kâo trŭn rai kiăng pơklaih gơñu. Ră anai, rai bĕ, Kâo či pơkiaŏ nao ih pơ čar Êjip.’</verse>
        <verse number="35"> Môis anai yơh, pô gơñu hmâo hơngah laih hăng laĭ: ‘Hlơi hmâo pơjing ih khua wai lăng hăng khua phat kơđi kơ gơmơi?’ ñu yơh Ơi Adai pơkiaŏ nao jing khua wai lăng laih anŭn jing pô pơrơngai hăng tơngan ling jang, pô hmâo pơƀuh laih kơ ñu amăng pum drơi. </verse>
        <verse number="36">Môis anŭn yơh jing pô hmâo ba gơñu tơbiă. Ñu hmâo ngă lu tơlơi mơsêh mơyang hăng gru kơnăl mơyang amăng čar Êjip, ƀơi ia Rơsĭ Mriah, laih anŭn ƀơi tơdrŏn har amăng pă pluh thŭn. </verse>
        <verse number="37">Môis anai yơh pô hmâo pơhiăp laih kơ ƀing ană Israel tui anai: ‘Ơi Adai či yŏng đĭ mơ̆ng tơ̆ng krah adơi ayŏng ƀing gih sa čô pô laĭ lui hlâo kơ ƀing gih kar hăng kâo.’ </verse>
        <verse number="38">Môis anai yơh pô dŏ amăng tơ̆ng krah ană plei pla pơtŭm pơ tơdrŏn har hrŏm hơbĭt hăng ling jang, Pô hmâo pơhiăp laih hăng ñu ƀơi čư̆ Sinai, laih anŭn hăng ƀing ơi adon ƀing ta. Laih anŭn ñu mơ̆n hmâo tŭ mă laih boh pơhiăp hơdip kiăng brơi kơ ƀing ta. </verse>
        <verse number="39">Samơ̆ ƀing ơi adon ƀing ta ƀu kiăng tui gưt kơ Môis ôh, hơngah hĭ ñu, laih anŭn pran jua ƀing gơñu kiăng glaĭ pơ čar Êjip. </verse>
        <verse number="40">Tui anŭn gơñu laĭ kơ Arôn: ‘Ngă brơi bĕ kơ gơmơi ƀing yang nao hlâo ba jơlan kơ ƀing gơmơi. Bơ Môis, pô hmâo ba ƀing ta tơbiă mơ̆ng čar Êjip, gơmơi ƀu thâo ôh hơgĕt tơlơi hmâo truh laih kơ ñu.’ </verse>
        <verse number="41">Amăng khul hrơi anŭn, gơñu tuh rup sa drơi rơmo ană. Gơñu pơyơr mơnơ̆ng ngă yang kơ rup trah anŭn, hăng hơ̆k mơak kơ bruă tơngan gơñu hmâo ngă anŭn. </verse>
        <verse number="42">Yua kơ anŭn, Ơi Adai lui hĭ gơñu hăng jao hĭ gơñu brơi kơkuh pơpŭ kơ khul pơtŭ amăng adai, tui hăng arăng hmâo čih laih amăng hơdrôm hră ƀing pô laĭ lui hlâo:
‘Ơ ƀing Israel, ƀing gih hmâo pơyơr mơ̆ mơnơ̆ng ngă yang laih anŭn mơnơ̆ng pơyơr kơ Kâo,
Amăng pă pluh thŭn pơ tơdrŏn har?</verse>
        <verse number="43">Ư ưh, ƀing gih čơkung ba sang khăn yang Môlok,
Laih anŭn rup pơtŭ yang Rôphan,
Rup anŭn ƀing gih ngă pioh kiăng kơkuh pơpŭ.
Yua kơ anŭn yơh, Kâo či puh pơđuaĭ ƀing gih pơ gah adih čar Babilôn.’</verse>
        <verse number="44"> Ƀing ơi adon ƀing ta hmâo laih sang khăn tơlơi Gơ̆ng Jơlan Pơsĭt amăng tơdrŏn har, tui hăng Ơi Adai pô hmâo pơtă kơ Môis brơi ngă kar hăng rup sang ñu hmâo ƀuh laih. </verse>
        <verse number="45">Amăng rơnŭk ơi adon ƀing ta, gơñu čơkung ba sang khăn anŭn hrŏm hơbĭt hăng Yôsuê, tơl gơñu sua mă lŏn ƀing djuai mơnuih Ơi Adai hmâo puh pơđuaĭ mơ̆ng anăp gơñu. Sang khăn anŭn ăt dŏ truh pơ rơnŭk pơtao Đawit. </verse>
        <verse number="46">Đawit hmâo tơlơi pap ƀơi anăp Ơi Adai laih anŭn ñu rơkâo kiăng pơdơ̆ng sa boh sang, anih dŏ pioh kơ Ơi Adai Yakôp; </verse>
        <verse number="47">Samơ̆ Salômôn yơh pơdơ̆ng sa boh sang kơ Ơi Adai.</verse>
        <verse number="48">Samơ̆ Ơi Adai Pô Glông Hloh ƀu dŏ amăng anih sang ngă hăng tơngan mơnuih ôh; kar hăng tơlơi pô laĭ lui hlâo hmâo pơhiăp laih,</verse>
        <verse number="49"> ‘Khua Yang laĭ, Adai jing gre pơtao Kâo,
Laih anŭn lŏn tơnah jing hnăl tơkai Kâo juă.
Sang pă ƀing gih či pơdơ̆ng brơi kơ Kâo,
Ƀôdah anih pă jing anih brơi Kâo dŏ pơdơi?</verse>
        <verse number="50">Ƀu djơ̆ ôh hă tơngan Kâo hmâo ngă abih bang tơlơi anai?’</verse>
        <verse number="51"> Ơ ƀing mơnuih khăng akŏ, pran jua hăng tơngia ƀu khăt klĭ hơi! Nanao ƀing gih pơkơdơ̆ng glaĭ hăng Yang Bơngăt Hiam. Kar hăng ơi adon ƀing gih hmâo ngă laih, ƀing gih ăt ngă kar kaĭ mơ̆n. </verse>
        <verse number="52">Hmâo mơ̆ hlơi amăng ƀing pô laĭ lui hlâo ƀing ơi adon ƀing gih ƀu hmâo ngă sat ôh? Gơñu ăt pơdjai mơ̆n ƀing laĭ lui hlâo kơ Pô Tơpă či rai, Pô Tơpă anŭn ră anai ƀing gih hmâo pơblư̆ lui hăng pơdjai hĭ laih. </verse>
        <verse number="53">Ƀing gih hmâo mă tŭ laih tơlơi juăt mơ̆ng ƀing ling jang jao brơi, samơ̆ ƀing gih ƀu tui gưt tơlơi juăt anŭn ôh!”</verse>
        <verse number="54">Tơ gơñu hmư̆ hơdôm tơlơi anŭn, gơñu bă hăng tơlơi hil kơtang, laih anŭn kĕ tơgơi kơ Êtiên. </verse>
        <verse number="55">Samơ̆ Êtiên, bă blai Yang Bơngăt Hiam, angak lăng pơ adai, ƀuh tơlơi ang yang Ơi Adai laih anŭn Yêsu dŏ dơ̆ng ƀơi gah hơnuă Ơi Adai. </verse>
        <verse number="56">Êtiên laĭ: “Lăng adih, kâo ƀuh adai pŏk hĭ, laih anŭn Ană Mơnuih dŏ dơ̆ng gah hơnuă Ơi Adai.”</verse>
        <verse number="57">Samơ̆ gơñu ur kraih kơtang, kơđơ̆l hĭ amăng tơngia gơñu, laih anŭn hrŏm hơbĭt gơñu blŭng nao mă Êtiên, </verse>
        <verse number="58">gơñu dui hrơ̆t ba gơ̆ pơ gah rơngiao plei laih anŭn glŏm boh pơtâo kơ gơ̆. Ƀing ngă gơ̆ng jơlan pioh sum ao gơñu ƀơi tơkai sa čô tơdăm anăn ñu Sôl. </verse>
        <verse number="59">Tơdang gơñu glŏm boh pơtâo kơ Êtiên, Êtiên iâu laĭ tui anai: “Ơ Khua Yang Yêsu, rơkâo kơ Ih tŭ mă bơngăt kâo.” </verse>
        <verse number="60">Êtiên tŏ tơŭt hăng ur kraih kơtang: “Ơ Khua Yang, anăm yap tơlơi soh anai kơ ƀing gơñu ôh!” Giơ̆ng ñu pơhiăp tơlơi anŭn, gơ̆ pĭt yơh.</verse>
      </chapter>
      <chapter number="8">
        <verse number="1">Sôl ăt tŭ ư mơ̆n amăng tơlơi arăng pơdjai Êtiên. Amăng hrơi anŭn arăng čơdơ̆ng kơtư̆ juă ngă sat kơ Phung Sang Ơi Adai amăng plei Yêrusalem kơtang biă mă. Abih bang ƀing đaŏ bru bra čơlah čơlap amăng tring Yuđa hăng tring Samari. Kơnơ̆ng ƀing khua ding kơna đôč ăt dŏ amăng plei Yêrusalem. </verse>
        <verse number="2">Ƀing đaŏ kơjăp tŏng ten dơr Êtiên hăng čŏk hia rơngot biă mă kơ gơ̆. </verse>
        <verse number="3">Bơ Sôl phara hơjăn ñu, ñu sem hơduah pơrai Phung Sang Ơi Adai, mŭt rĭm boh sang mă čaŏ ƀing đah rơkơi, đah kơmơi hăng ba krư̆ ƀing gơ̆ amăng sang mơnă.</verse>
        <verse number="4">Tui anŭn, hơdôm ƀing mơnuih čơlah bra hyu tar ƀar anih gơñu pơtô Tơlơi Phrâo Hiam. </verse>
        <verse number="5">Philip trŭn nao pơ sa boh plei amăng tring Samari, ră ruai Yang Krist kơ ƀing gơñu. </verse>
        <verse number="6">Ƀing mơnuih lu hmư̆ tơlơi Philip pơtô hăng ƀuh gru kơnăl mơyang ñu ngă. Tui anŭn gơñu sa pran jua dŏ kơčăng hmư̆ ñu. </verse>
        <verse number="7">Lu yang bơngăt grĭ hơƀak ur kraih tơbiă mơ̆ng lu mơnuih gơñu hmâo ngă; laih anŭn hmâo lu ƀing mơnuih rơwen hăng jo ăt suaih mơ̆n. </verse>
        <verse number="8">Yua kơ anŭn yơh amăng tring Samari hmâo tơlơi mơak mơai biă mă.</verse>
        <verse number="9">Hlăk anŭn amăng plei anŭn hmâo sa čô đah rơkơi anăn ñu Simôn, hlâo adih ngă bruă pơjâu mơnăn laih anŭn ngă brơi ană plei pla Samari kơtuă hling, pơang ñu pô jing sa čô hing ang prŏng. </verse>
        <verse number="10">Abih bang mơnuih mơ̆ng čơđai truh pơ tha leng kơ hmư̆ tui ñu soh sel hăng laĭ: “Mơnuih anai jing tơlơi dưi mơyang Ơi Adai arăng pia Tơlơi Mơyang Prŏng.” </verse>
        <verse number="11">Gơñu hmư̆ tui ñu, yua kơ mơ̆ng sui laih ñu yua tơlơi mơsêh pơjâu ngă kơ arăng kơtuă hling. </verse>
        <verse number="12">Samơ̆ tơ gơñu đaŏ kơ tơlơi Philip, mơnuih pơtô Tơlơi Phrâo Hiam kơ dêh čar pơtao Ơi Adai laih anŭn anăn Khua Yang Yêsu Krist kơ ƀing gơñu, abih bang ƀing gơñu đah rơkơi wơ̆t đah kơmơi tŭ ƀatem. </verse>
        <verse number="13">Wơ̆t Simôn pô ăt đaŏ kar kaĭ mơ̆n. Giơ̆ng kơ ñu tŭ ƀatem laih, ñu dŏ hrŏm hơbĭt hăng Philip. Tơ ñu ƀuh lu tơlơi mơsêh mơyang hăng gru kơnăl mơyang, ñu kơtuă biă mă.</verse>
        <verse number="14">Tơ ƀing khua ding kơna dŏ pơ plei Yêrusalem hmư̆ hing kơ ƀing Samari hmâo mă tŭ boh pơhiăp Ơi Adai, gơñu pơkiaŏ nao Pêtrôs hăng Yôhan nao pơ gơñu. </verse>
        <verse number="15">Tơ dua gơñu truh pơ anŭn laih, gơñu iâu laĭ brơi kơ ƀing mơnuih đaŏ anŭn kiăng kơ gơñu mă tŭ Yang Bơngăt Hiam; </verse>
        <verse number="16">yua kơ Yang Bơngăt Hiam aka trŭn ôh kơ hlơi hlơi amăng ƀing gơñu, gơñu kơnơ̆ng hmâo tŭ ƀatem amăng anăn Khua Yang Yêsu đôč. </verse>
        <verse number="17">Pêtrôs hăng Yôhan ah tơngan ƀơi ƀing gơñu, laih anŭn gơñu dưi tŭ mă Yang Bơngăt Hiam yơh. </verse>
        <verse number="18">Tơ Simôn ƀuh Ơi Adai brơi Yang Bơngăt Hiam yua mơ̆ng ƀing khua ding kơna ah tơngan, ñu pơyơr prăk kơ gơñu hăng laĭ, </verse>
        <verse number="19">“Brơi kơ kâo bĕ tơlơi mơyang anŭn kiăng kơ hlơi pô kâo ah tơngan, pô anŭn dưi tŭ mă Yang Bơngăt Hiam.”</verse>
        <verse number="20">Samơ̆ Pêtrôs laĭ glaĭ: “Prăk ih răm rai hrŏm hơbĭt hăng ih, yua kơ ih pơmĭn dưi blơi tơlơi Ơi Adai pha brơi hăng prăk mah! </verse>
        <verse number="21">Ih ƀu hmâo sa črăn hơgĕt ôh hrŏm hơbĭt amăng bruă anai, yua kơ pran jua ih ƀu tơpă ôh ƀơi anăp Ơi Adai. </verse>
        <verse number="22">Tui anŭn kơhmal hĭ bĕ tơlơi soh sat ih anai, hăng iâu laĭ kơ Khua Yang, kiăng kơ tơlơi pơmĭn pran jua ih năng ai či hmâo tơlơi pap brơi mơ̆n thâo. </verse>
        <verse number="23">Yua kơ kâo ƀuh ih ăt dŏ amăng tơlơi phĭ rơañ hăng amăng čuăk tơlơi soh akă ih.”</verse>
        <verse number="24">Simôn laĭ glaĭ: “Rơkâo kơ ƀing gih iâu laĭ kơ Khua Yang brơi kơ kâo, kiăng kơ tơlơi ƀing gih hmâo laĭ anŭn ƀu lĕ kơ kâo ôh.”</verse>
        <verse number="25">Giơ̆ng kơ Pêtrôs hăng Yôhan hmâo ngă gơ̆ng jơlan pơklă tơlơi đaŏ hăng pơtô laĭ boh pơhiăp Khua Yang, gơñu glaĭ pơ plei Yêrusalem, gơñu rơbat rah, ră ruai pơtô rah Tơlơi Phrâo Hiam amăng lu boh plei ƀing mơnuih Samari.</verse>
        <verse number="26">Hlăk anŭn sa čô ling jang Khua Yang laĭ kơ Philip: “Tơgŭ bĕ hăng nao pơ gah dơnŭng ƀơi jơlan mơ̆ng plei Yêrusalem trŭn nao pơ plei Gasa.” Jơlan anŭn hyăl amal biă mă. </verse>
        <verse number="27">Philip tơgŭ hăng nao mơtam. Anai nê, hmâo sa čô khua mơnuih Êthiôpi arăng kriao ñu laih, ñu ngă khua mă bruă kơ HʼKandas, pơtao đah kơmơi čar Êthiôpi. Ñu wai lăng abih kong ngăn pơtao anŭn. Ñu hmâo nao laih pơ plei Yêrusalem kiăng kơkuh pơpŭ Ơi Adai, </verse>
        <verse number="28">Tơdang ñu đĭ rơdeh aseh wơ̆t glaĭ, ñu dŏ lăng hơdrôm hră pô laĭ lui hlâo Êsai. </verse>
        <verse number="29">Yang Bơngăt Hiam laĭ kơ Philip: “Đuaĭ tui hơmao rơdeh aseh anŭn hăng nao jĕ bĕ.” </verse>
        <verse number="30">Tui anŭn Philip đuaĭ nao pơ ñu, laih anŭn hmư̆ ñu dŏ đŏk hơdrôm hră pô laĭ lui hlâo Êsai, Philip tơña kơ ñu: “Ih thâo hluh mơ̆ tơlơi ih hlăk dŏ đŏk anŭn?”</verse>
        <verse number="31">Khua anŭn laĭ glaĭ: “Tơdah ƀu hmâo hlơi pơblang brơi kâo ôh, hyư̆m kâo dưi thâo hluh lĕ?” Giơ̆ng anŭn ñu jak Philip đĭ amăng rơdeh hrŏm hăng ñu. </verse>
        <verse number="32">Anai jing črăn Hră Ơi Adai Pơhiăp ñu dŏ đŏk anŭn:
“Arăng hmâo dui ba gơ̆ kar hăng triu nao pơ anih kiăng čuh ƀơ̆ng,
Kar hăng sa drơi ană triu ƀu ur ôh hlăk arăng yuă blâu ñu, Ñu ƀu pơhiăp hơgĕt gĕt ôh.</verse>
        <verse number="33">Tơdang Ñu tŭ tơlơi arăng pơmlâo Ñu, arăng ƀu phat kơđi tơpă kơ Ñu ôh.
Ƀu hmâo hlơi dưi ră ruai djơ̆ kơ ană tơčo Ñu ôh.
Yua kơ arăng mă pơđuaĭ hĭ laih tơlơi hơdip Ñu mơ̆ng lŏn tơnah.”</verse>
        <verse number="34">Khua anŭn laĭ hăng Philip: “Kâo tơña kơ ih, pô laĭ lui hlâo laĭ tơlơi anŭn kiăng laĭ nao kơ hlơi lĕ? Laĭ nao kơ ñu pô hă, ƀôdah kơ sa čô pô pơkŏn?” </verse>
        <verse number="35">Tui anŭn Philip ha pơhiăp, čơdơ̆ng mơ̆ng čăl Hră Ơi Adai Pơhiăp anŭn Philip pơtô Tơlơi Phrâo Hiam Yêsu kơ ñu. </verse>
        <verse number="36">Tơdang dua gơñu rơbat ƀơi rŏk jơlan, gơñu ƀuh ia, ding kơna kriao laĭ: “Anai hmâo ia, hmâo tơlơi hơgĕt khă kâo kiăng tŭ ƀatem mơ̆?”</verse>
        <verse number="38">Ñu pơđar brơi dơ̆ng glaĭ hĭ rơdeh aseh, laih anŭn abih dua gơñu trŭn amăng ia, laih anŭn Philip ngă ƀatem brơi kơ ñu. </verse>
        <verse number="39">Tơ gơñu đĭ mơ̆ng ia, Yang Bơngăt Hiam Khua Yang mă pơđuaĭ hĭ Philip. Ding kơna kriao anŭn ƀu ƀuh ñu dơ̆ng tah, laih anŭn ñu hơ̆k mơak rơbat nao dơ̆ng ƀơi jơlan ñu pô. </verse>
        <verse number="40">Arăng ƀuh Philip pơ plei Asôt, mơ̆ng plei anŭn ñu nao pơ plei Sêsarê, ră ruai Tơlơi Phrâo Hiam amăng abih plei ñu găn nao.</verse>
      </chapter>
      <chapter number="9">
        <verse number="1">Hlăk anŭn, Sôl tŭt kơ pơhwĭ hăng pơdjai ƀing ding kơna kơ Khua Yang. Ñu nao pơ khua ngă yang prŏng hloh, </verse>
        <verse number="2">rơkâo mơ̆ng ñu čih hră pơthâo kơ abih bang sang bơjơnum pơ plei Damas, kiăng kơ tơdah ñu ƀuh ƀing tui Jơlan Khua Yang, đah rơkơi ƀôdah đah kơmơi, ñu dưi mă čaŏ dui ba ƀing anŭn pơ plei Yêrusalem.</verse>
        <verse number="3">Samơ̆ tơdang Sôl hlăk nao ƀơi jơlan jĕ truh pơ plei Damas, blĭp truh hmâo tơlơi bơngač kơmlă mơ̆ng adai pơčrang jum dar ñu. </verse>
        <verse number="4">Ñu rơbuh lĕ pơ lŏn hăng hmư̆ asăp pơhiăp laĭ kơ ñu: “Ơ Sôl, Ơ Sôl, yua hơgĕt ih ngă sat kơ Kâo?” </verse>
        <verse number="5">Ñu laĭ glaĭ: “Ơ Khua, hlơi Ih?” Khua Yang laĭ: “Kâo jing Yêsu pô ih hlăk dŏ ngă sat. </verse>
        <verse number="6">Samơ̆ tơgŭ bĕ mŭt amăng plei, laih anŭn arăng či laĭ brơi abih bang bruă kơ ih khŏm ngă.”</verse>
        <verse number="7">Ƀing mơnuih nao hrŏm hơbĭt hăng Sôl leng kơ dŏ dơ̆ng glaĭ tơngo, ƀu pơhiăp sa boh ôh, gơñu hmư̆ asăp pơhiăp samơ̆ ƀu ƀuh hlơi ôh. </verse>
        <verse number="8">Sôl tơgŭ mơ̆ng lŏn, wơ̆t dah mơta ñu dŏ blang, samơ̆ ñu ƀu thâo ƀuh ôh. Tui anŭn arăng djă tơngan ñu hăng dui ba pơ plei Damas. </verse>
        <verse number="9">Ñu dŏ pơ anŭn amăng klâo hrơi ƀu thâo ƀuh ôh, kŏn ƀơ̆ng huă hăng mơñum lơi.</verse>
        <verse number="10">Hlăk anŭn pơ plei Damas hmâo sa čô ding kơna anăn ñu Ananias. Khua Yang pơhiăp hăng ñu amăng tơlơi pơƀuh: “Ơ Ananias.” Ñu laĭ: “Kâo pơ anai, Ơ Khua Yang.” </verse>
        <verse number="11">Khua Yang laĭ: “Tơgŭ bĕ hăng nao pơ jơlan arăng pia Jơlan Tơpă, amăng sang Yudas sem hơduah sa čô mơnuih anăn ñu Sôl, mơ̆ng plei Tars, ñu dŏ iâu laĭ. </verse>
        <verse number="12">Laih anŭn amăng tơlơi pơƀuh ñu hmâo ƀuh sa čô mơnuih anăn Ananias, mŭt amăng sang ah tơngan ƀơi ñu kiăng kơ mơta ñu dưi ƀuh glaĭ dơ̆ng.” </verse>
        <verse number="13">Samơ̆ Ananias laĭ glaĭ: “Ơ Khua Yang, kâo hmâo hmư̆ lu mơnuih laĭ djơ̆ kơ pô anai hmâo ngă sat kơ ƀing rơgoh hiam Ih pơ plei Yêrusalem. </verse>
        <verse number="14">Ră anai ñu dŏ pơ anai, hmâo abih tơlơi dưi mơ̆ng ƀing khua ngă yang prŏng jao brơi kiăng mă čaŏ hĭ abih ƀing iâu laĭ kơ anăn Ih.”</verse>
        <verse number="15">Samơ̆ Khua Yang laĭ: “Nao bĕ, yua kơ ñu jing pô Kâo hmâo ruah laih kiăng yua ñu pơhaih anăn Kâo ƀơi anăp ƀing djuai tuai, ƀing pơtao, laih anŭn ƀing ană Israel. </verse>
        <verse number="16">Laih anŭn Kâo či pơrơđah brơi ñu thâo, ñu khŏm tŭ lu tơlơi tơnap tap yua anăn Kâo.” </verse>
        <verse number="17">Tui anŭn Ananias tơbiă nao hăng mŭt amăng sang, ñu ah tơngan ƀơi Sôl hăng laĭ: “Ơ ayŏng Sôl, Khua Yang Yêsu Pô hmâo pơƀuh laih kơ ih ƀơi rŏk jơlan ih rai, hmâo pơkiaŏ kâo kiăng kơ mơta ih dưi ƀuh glaĭ dơ̆ng laih anŭn bă blai hăng Yang Bơngăt Hiam.” </verse>
        <verse number="18">Tañ mơtam, hmâo sa mơnơ̆ng kar hăng kơmoh akan lĕ hĭ mơ̆ng mơta Sôl, laih anŭn mơta ñu rơđah glaĭ yơh. Ñu tơgŭ hăng tŭ ƀatem. </verse>
        <verse number="19">Giơ̆ng ñu ƀơ̆ng huă, pran ñu hmâo tơlơi kơtang glaĭ.
Sôl dŏ glaĭ ƀiă hrơi hrŏm hăng ƀing ding kơna pơ plei Damas. </verse>
        <verse number="20">Ñu čơdơ̆ng pơtô mơtam amăng sang bơjơnum pơhaih Yêsu jing Ană Ơi Adai.</verse>
        <verse number="21">Abih bang ƀing hmư̆ ñu, gơñu leng kơtuă hling biă mă hăng laĭ: “Ƀu djơ̆ ôh hă mơnuih anai jing pô hmâo ngă sat laih kơ ƀing iâu laĭ kơ anăn anai pơ plei Yêrusalem, laih anŭn ñu hmâo rai pơ anai kiăng mă čaŏ ƀing đaŏ dui ba pơ ƀing khua ngă yang prŏng?”</verse>
        <verse number="22">Samơ̆ Sôl jai kơjăp kơtang hloh dơ̆ng, pơrơjah pơgăl hăng ƀing ană Yuđa dŏ pơ plei Damas hăng ngă gơ̆ng jơlan pơklă tơlơi Yêsu jing Yang Krist.</verse>
        <verse number="23"> Rơgao sui hrơi mơ̆ng anŭn, ƀing ană Yuđa dưm tơlơi mơneč kiăng pơdjai ñu. </verse>
        <verse number="24">Samơ̆ hmâo mơnuih nao laĭ pơthâo hĭ Sôl kơ tơlơi mơneč gơñu anŭn. Hrơi mlam gơñu dŏ krăp ƀơi amăng jang kiăng pơdjai Sôl. </verse>
        <verse number="25">Samơ̆ amăng mlam, ƀing ding kơna pioh Sôl amăng bai hăng pơañreng trŭn gah rơngiao kơ pơnăng plei.</verse>
        <verse number="26">Tơ truh pơ plei Yêrusalem ñu kiăng nao bưp ƀing ding kơna pơkŏn; samơ̆ abih bang gơñu leng kơ hwĭ kơ ñu, yua kơ ƀing gơñu ƀu đaŏ ôh kơ ñu jing ding kơna sĭt. </verse>
        <verse number="27">Tui anŭn, Barnabas nao djru hăng ba nao ñu pơ ƀing khua ding kơna, laih anŭn ră ruai brơi kơ ƀing gơñu kơ tơlơi Sôl hmâo ƀuh Khua Yang ƀơi rŏk jơlan, tơlơi Khua Yang hmâo pơhiăp laih kơ Sôl, laih anŭn hyư̆m Sôl hmâo pơtô laih anăn Yêsu hăng tơlơi khĭn amăng plei Damas. </verse>
        <verse number="28">Mơ̆ng anŭn, Sôl dŏ hrŏm hơbĭt, nao rai hăng ƀing ding kơna amăng Plei Yêrusalem, laih anŭn pơtô hăng tơlơi khĭn amăng anăn Khua Yang. </verse>
        <verse number="29">Ñu pơhiăp hăng pơgăl hăng ƀing Hêlênist, samơ̆ ƀing anŭn hơduah tơlơi kiăng pơdjai ñu. </verse>
        <verse number="30">Tơ ƀing adơi ayŏng thâo tơlơi anŭn gơñu ba Sôl nao pơ plei Sêsarê hăng brơi ñu nao pơ plei Tars.</verse>
        <verse number="31">Tui anŭn, abih Phung Sang Ơi Adai amăng tring Yuđa, tring Galilê hăng tring Samari hmâo tơlơi rơnŭk rơnua, prŏng đĭ tui; Phung Sang Ơi Adai rơbat amăng tơlơi hwĭ pơpŭ kơ Khua Yang laih anŭn mơ̆ng tơlơi Yang Bơngăt Hiam djru, hmâo mơnuih đaŏ thim lu jai.</verse>
        <verse number="32">Tơdang Pêtrôs hyu djŏp djang anih, ñu ăt trŭn nao mơ̆n pơ ƀing rơgoh hiam pơ plei Lida. </verse>
        <verse number="33">Pơ anŭn Pêtrôs ƀuh sa čô mơnuih rơwen anăn gơ̆ Ênê; dŏ đih ƀơi sưng hmâo sapăn thŭn laih. </verse>
        <verse number="34">Pêtrôs laĭ kơ ñu: “Ơ Ênê, Yêsu Krist pơsuaih brơi ih; tơgŭ bĕ hăng rơmet sưng pĭt ih.” Gơ̆ tơgŭ mơtam. </verse>
        <verse number="35">Abih bang ƀing amăng plei Lida hăng plei Sarôn ƀuh gơ̆, laih anŭn gơñu leng kơ wơ̆t glaĭ kơ Khua Yang.</verse>
        <verse number="36">Pơ plei Jôpa hmâo sa čô đah kơmơi ding kơna anăn ñu HʼTabitha, arăng iâu dơ̆ng HʼDôrkas (kiăng laĭ kơtŏng). Gơ̆ ngă lu bruă hiam hăng brơi lu mơnơ̆ng pap. </verse>
        <verse number="37">Hlăk anŭn ñu ruă laih anŭn djai hĭ. Arăng rao drơi jan gơ̆ hăng pơđih hĭ pơ adŭ tal glong. </verse>
        <verse number="38">Yua kơ plei Lida jĕ hăng plei Jôpa, ƀing ding kơna hmư̆ kơ Pêtrôs dŏ pơ anŭn, laih anŭn pơkiaŏ dua čô đah rơkơi nao laĭ kơ ñu: “Rơkâo kơ ih rai hrŏm hơbĭt hăng gơmơi tañ mơtam.” </verse>
        <verse number="39">Tui anŭn Pêtrôs tơgŭ nao hrŏm hơbĭt hăng ƀing anŭn. Tơ Pêtrôs truh laih, arăng ba ñu pơ adŭ tal glong anŭn. Abih bang ƀing đah kơmơi djai rơkơi dŏ hia jĕ Pêtrôs, brơi ñu lăng ao phyung hăng khăn ao pơkŏn HʼDôrkas hmâo čoh brơi gơñu hlăk ñu dŏ hơdip. </verse>
        <verse number="40">Pêtrôs pơtă abih bang mơnuih tơbiă pơ gah rơngiao. Ñu tŏ tơŭt, iâu laĭ giơ̆ng anŭn ñu wir lăng drơi jan mơnuih djai hăng laĭ: “Ơ HʼTabitha, tơgŭ bĕ!” Gơ̆ blang mơta, laih anŭn tơ ñu ƀuh Pêtrôs, tañ mơtam gơ̆ pyut tơgŭ dŏ ber. </verse>
        <verse number="41">Pêtrôs yơr tơngan rŭ gơ̆ tơgŭ; hăng iâu ƀing rơgoh hiam hăng ƀing đah kơmơi djai rơkơi brơi gơñu ƀuh gơ̆ dŏ hơdip. </verse>
        <verse number="42">Bruă anŭn arăng hmư̆ hing hyu amăng abih plei Jôpa, laih anŭn lu mơnuih đaŏ kơ Khua Yang. </verse>
        <verse number="43">Pêtrôs dŏ glaĭ pơ plei Jôpa lu hrơi amăng sang Simôn, sa čô mơnuih ngă bruă lok klĭ.</verse>
      </chapter>
      <chapter number="10">
        <verse number="1">Amăng plei Sêsarê hmâo sa čô mơnuih anăn ñu Kôrnai, ngă khua kơ sa rơtuh čô ƀing tơhan Itali. </verse>
        <verse number="2">Ñu jing mơnuih khăp hur kơ tơlơi đaŏ, thâo hwĭ pơpŭ kơ Ơi Adai hrŏm hơbĭt hăng abih mơnuih amăng sang ñu. Hăng tơlơi čơmah ñu brơi lu mơnơ̆ng pap kơ ƀing ană plei pla, laih anŭn ñu iâu laĭ kơ Ơi Adai nanao. </verse>
        <verse number="3">Hlăk klâo mông klam ñu ƀuh rơđah amăng tơlơi pơƀuh sa čô ling jang Ơi Adai mŭt amăng sang ñu hăng laĭ kơ ñu: “Ơ Kôrnai.” </verse>
        <verse number="4">Hăng tơlơi hwĭ tơtư̆ ñu lăng pơñen ling jang hăng laĭ: “Ơ Khua, hmâo tơlơi hơgĕt?” Ling jang laĭ kơ ñu: “Tơlơi ih iâu laĭ laih anŭn mơnơ̆ng ih brơi pap hmâo đĭ truh pơ Ơi Adai laih yơh, laih anŭn Ơi Adai hơdơr pioh tơlơi anŭn. </verse>
        <verse number="5">Ră anai pơkiaŏ nao bĕ mơnuih pơ Jôpa iâu Simôn arăng pơanăn Pêtrôs. </verse>
        <verse number="6">Ñu hlăk dŏ hrŏm hơbĭt hăng Simôn, sa čô mơnuih ngă bruă lok klĭ, sang ñu ƀơi hang ia rơsĭ.” </verse>
        <verse number="7">Tơ ling jang pơhiăp hăng ñu đuaĭ hĭ laih, Kôrnai iâu dua čô ding kơna ñu hăng sa čô tơhan hmâo tơlơi đaŏ amăng ƀing tơhan mă bruă kơ ñu. </verse>
        <verse number="8">Giơ̆ng ñu ră ruai abih tơlơi anŭn kơ ƀing gơ̆, ñu pơkiaŏ nao gơñu pơ plei Jôpa.</verse>
        <verse number="9">Tơdơi kơ hrơi anŭn, tơdang gơñu nao giăm truh pơ plei Jôpa, hlăk yang hrơi dơ̆ng Pêtrôs đĭ pơ bơbŭng sang kiăng iâu laĭ. </verse>
        <verse number="10">Ñu rơpa laih anŭn mơhao kiăng huă biă mă, samơ̆ tơdang arăng dŏ prăp pre mơnơ̆ng ƀơ̆ng huă kơ ñu, ñu hmâo sa tơlơi pơƀuh. </verse>
        <verse number="11">Ñu ƀuh adai pŏk hĭ, laih anŭn hmâo mơnơ̆ng kar hăng sa blah khăn prŏng akă pă gah akiăng pơañreng trŭn truh pơ lŏn. </verse>
        <verse number="12">Amăng anŭn hmâo djŏp mơta hlô mơnơ̆ng pă ƀĕ tơkai, hlô mơnơ̆ng hro rui, hăng čĭm brĭm amăng adai. </verse>
        <verse number="13">Laih anŭn hmâo sa asăp pơhiăp laĭ kơ ñu: “Ơ Pêtrôs tơgŭ koh čuh ƀơ̆ng bĕ!” </verse>
        <verse number="14">Samơ̆ Pêtrôs laĭ: “Ơ Khua Yang, ƀu dưi ôh; yua kơ kâo ƀu dưi ƀơ̆ng ôh mơnơ̆ng hơƀak drak tui hăng tơlơi juăt ƀôdah ƀu rơgoh.” </verse>
        <verse number="15">Asăp pơhiăp anŭn laĭ kơ ñu tal dua dơ̆ng: “Hơgĕt mơnơ̆ng Ơi Adai hmâo pơrơgoh laih, anăm laĭ ñu grĭ grañ dơ̆ng ôh.” </verse>
        <verse number="16">Tơlơi pơhiăp anŭn truh klâo wơ̆t, laih anŭn thĕng lơleh, khăn anŭn dui đĭ hĭ pơ adai.</verse>
        <verse number="17">Tơdang Pêtrôs rŭng răng dŏ pơmĭn kơ hơgĕt tơlơi pơƀuh anŭn kiăng pia, ƀing mơnuih Kôrnai pơkiaŏ nao hmâo tơña ƀuh sang Simôn laih, laih anŭn gơñu hlăk dŏ ƀơi amăng jang. </verse>
        <verse number="18">Gơñu iâu kiăng tơña lăng djơ̆ mơ̆ Simôn pô arăng pơanăn Pêtrôs hlăk dŏ pơ anai.</verse>
        <verse number="19">Tơdang Pêtrôs dŏ pơmĭn kơ tơlơi pơƀuh anŭn, Yang Bơngăt Hiam laĭ kơ ñu: “Lăng adih, hmâo klâo čô mơnuih dŏ sem ih. </verse>
        <verse number="20">Tui anŭn tơgŭ bĕ hăng trŭn nao hrŏm hơbĭt hăng gơñu, anăm dŏ kĭ kơ̆ dơ̆ng ôh; yua kơ Kâo yơh pơkiaŏ gơñu rai.” </verse>
        <verse number="21">Tui anŭn Pêtrôs trŭn nao pơ ƀing mơnuih anŭn hăng laĭ: “Kâo gơ̆ yơh pô ƀing gih sem. Hơgĕt bruă ƀing gih rai?”</verse>
        <verse number="22">Gơñu laĭ: “Kôrnai sa čô khua tơhan kơ sa rơtuh čô, sa čô tơpă hiam hăng hwĭ pơpŭ kơ Ơi Adai, pô abih bang ƀing ană plei pla Yuđa pơpŭ leng kơ ngă gơ̆ng jơlan hiam. Hmâo sa čô ling jang Ơi Adai pơtă brơi rai iâu ih nao pơ sang ñu, kiăng hmư̆ tơlơi ih pơtô.” </verse>
        <verse number="23">Tui anŭn Pêtrôs iâu gơñu mŭt amăng sang, brơi gơñu đih đơ̆m glaĭ pơ anŭn.
Hrơi pơgi Pêtrôs tơgŭ nao hrŏm hăng gơñu, hmâo đơđa adơi ayŏng mơ̆ng plei Jôpa nao hrŏm hơbĭt hăng gơñu mơ̆n. </verse>
        <verse number="24">Hrơi tơdơi kơ anŭn gơñu truh pơ plei Sêsarê. Kôrnai hrŏm hăng ƀing gơ̆p djuai ñu, ƀing gơyut gơyâo ñu, pơƀŭt glaĭ amăng sang, hlăk dŏ tơguan gơñu. </verse>
        <verse number="25">Tơ Pêtrôs mŭt, Kôrnai kluh nao čơkă hăng bon kơkuh ƀơi tơkai Pêtrôs. </verse>
        <verse number="26">Samơ̆ Pêtrôs rŭ ñu tơgŭ hăng laĭ: “Tơgŭ dơ̆ng bĕ, kâo ăt jing sa čô mơnuih đôč.” </verse>
        <verse number="27">Tơdang Pêtrôs dŏ pơhiăp hăng Kôrnai ñu mŭt amăng sang laih anŭn ƀuh lu mơnuih dŏ pơtŭm glaĭ. </verse>
        <verse number="28">Pêtrôs pơhiăp hăng gơñu: “Ƀing gih pô thâo laih ƀing ană Yuđa ƀu phiăn lir pơgop ƀôdah čuă ngui hăng sa čô mơnuih tuai ôh. Samơ̆ Ơi Adai pơrơđah laih kơ kâo anăm yap sa čô mơnuih jing hơƀak drak ƀôdah ƀu rơgoh ôh. </verse>
        <verse number="29">Yua kơ anŭn, tơ ƀing gih pơkiaŏ mơnuih nao iâu kâo, kâo ƀu hơngah rai ôh. Hnŭn yơh kâo tơña yua hơgĕt ƀing gih kiăng kâo rai?”</verse>
        <verse number="30">Kôrnai laĭ: “Rơgao pă hrơi laih, ƀơi mông anai mơ̆n, hlăk klâo mông klam tơdang kâo dŏ iâu laĭ amăng sang plŭt mơtam hmâo sa čô mơnuih buh ao bơngač biă mă pơƀuh rai ƀơi anăp kâo, </verse>
        <verse number="31">hăng laĭ: ‘Ơ Kôrnai, Ơi Adai hmâo hmư̆ laih tơlơi ih iâu laĭ, laih anŭn Ñu hơdơr pioh laih abih bruă ih brơi pap. </verse>
        <verse number="32">Tui anŭn pơkiaŏ nao bĕ mơnuih pơ plei Jôpa laih anŭn iâu Simôn pơanăn dơ̆ng Pêtrôs rai pơ anai. Ñu hlăk dŏ amăng sang Simôn, sa čô mơnuih ngă bruă lok klĭ, dŏ ƀơi hang ia rơsĭ.’ </verse>
        <verse number="33">Tui anŭn kâo pơkiaŏ nao mơtam mơnuih iâu ih, laih anŭn ih hmâo pran jua hiam rai pơ anai. Tui anŭn ră anai abih bang gơmơi dŏ ƀơi anăp Ơi Adai, kiăng hmư̆ abih tơlơi Khua Yang pơtă kơ ih pơhiăp.”</verse>
        <verse number="34"> Pêtrôs čơdơ̆ng pơhiăp: “Sĭt biă mă kâo thâo Ơi Adai ƀu yap mơnuih phara phara ôh, </verse>
        <verse number="35">samơ̆ amăng abih bang djuai mơnuih, hlơi pô hwĭ pơpŭ kơ Ơi Adai laih anŭn ngă tơlơi tơpă, pô anŭn yơh Ơi Adai mơak kơ ñu. </verse>
        <verse number="36">Ƀing gih thâo Ơi Adai hmâo brơi laih tơlơi pơhiăp Ñu kơ ƀing Israel, kiăng pơhaih Tơlơi Phrâo Hiam kơ tơlơi rơnŭk rơnua mơ̆ng Yêsu Krist (Ñu jing Khua Yang kơ abih bang). </verse>
        <verse number="37">Ƀing gih thâo laih bruă anŭn hmâo truh čơdơ̆ng mơ̆ng Galilê lar hyu truh pơ djŏp tring Yuđa, tơdơi kơ Yôhan pơtô kơ tơlơi ƀatem; </verse>
        <verse number="38">hyư̆m Ơi Adai hmâo truač ia jâu kơ Yêsu plei Nasaret hăng Yang Bơngăt Hiam laih anŭn tơlơi dưi mơyang; giơ̆ng anŭn Ñu nao djŏp anih ngă bruă hiam hăng pơsuaih abih bang ƀing mơnuih yang sat kơtư̆ juă, yua kơ Ơi Adai dŏ hăng Ñu. </verse>
        <verse number="39">Ƀing gơmơi jing ƀing ngă gơ̆ng jơlan pơsĭt kơ abih bang tơlơi Ñu hmâo ngă laih amăng tring Yuđa laih anŭn amăng plei Yêrusalem. Ƀing Yuđa hmâo yol pơdjai Ñu ƀơi kơyâo bơrơkal. </verse>
        <verse number="40">Samơ̆ hrơi tal klâo, Ơi Adai pơhơdip glaĭ Ñu hăng brơi Ñu pơrơđah rai, </verse>
        <verse number="41">ƀu djơ̆ kơ abih bang ană plei pla ôh, samơ̆ kơnơ̆ng kơ ƀing gơmơi đôč, jing ƀing ngă gơ̆ng jơlan Ơi Adai hmâo ruah mă hlâo, jing ƀing mơnuih hmâo dŏ ƀơ̆ng huă laih anŭn mơñum hrŏm hăng Ñu giơ̆ng kơ Ñu hmâo hơdip glaĭ mơ̆ng mơnuih djai. </verse>
        <verse number="42">Laih anŭn Ñu pơtă ƀing gơmơi khŏm pơtô laĭ kơ abih bang ană plei pla, hăng pơhaih pơsĭt kơ Ñu jing Pô Ơi Adai pơdŏ brơi kiăng phat kơđi kơ ƀing hơdip laih anŭn kơ ƀing mơnuih djai. </verse>
        <verse number="43">Abih bang pô laĭ lui hlâo hmâo pơhaih laih hlơi pô đaŏ kơ Ñu hmâo tơlơi pap brơi tơlơi soh mơ̆ng anăn Ñu.”</verse>
        <verse number="44">Tơdang Pêtrôs dŏ pơhiăp, Yang Bơngăt Hiam trŭn ƀơi abih bang ƀing dŏ hmư̆ tơlơi pơhiăp anŭn. </verse>
        <verse number="45">Ƀing đaŏ hmâo tŭ laih tơlơi khăt klĭ, jing ƀing rai hrŏm hơbĭt hăng Pêtrôs, dŏ kơtuă hling, yua kơ tơlơi pha brơi Yang Bơngăt Hiam Ơi Adai ăt tuh brơi wơ̆t kơ ƀing djuai tuai mơ̆n. </verse>
        <verse number="46">Yua kơ gơñu hmư̆ ƀing anŭn pơhiăp tơlơi tuai laih anŭn bơni hơơč kơ Ơi Adai. Hlăk anŭn Pêtrôs laĭ, </verse>
        <verse number="47">“Hlơi dưi hơngah hĭ tơlơi ƀatem hăng ia kơ ƀing ană plei hmâo mă tŭ laih Yang Bơngăt Hiam kar hăng ƀing ta mơ̆?” </verse>
        <verse number="48">Giơ̆ng anŭn Pêtrôs pơtă brơi gơñu tŭ tơlơi ƀatem amăng anăn Yêsu Krist. Laih anŭn gơñu rơkâo kơ Pêtrôs dŏ glaĭ hăng gơñu ƀiă hrơi dơ̆ng.</verse>
      </chapter>
      <chapter number="11">
        <verse number="1">Ƀing khua ding kơna hăng ƀing adơi ayŏng amăng tring Yuđa hmư̆ hing ƀing djuai tuai ăt mă tŭ boh pơhiăp Ơi Adai mơ̆n. </verse>
        <verse number="2">Tui anŭn tơ Pêtrôs đĭ nao pơ plei Yêrusalem, ƀing đaŏ amăng ƀing khăt klĭ ƀuah kơčrâo kơ ñu, </verse>
        <verse number="3">hăng laĭ: “Hyư̆m ih mŭt amăng sang ƀing mơnuih ƀu khăt klĭ laih anŭn ƀơ̆ng huă hrŏm hăng gơñu?” </verse>
        <verse number="4">Samơ̆ Pêtrôs čơdơ̆ng pơblang kơ gơñu djơ̆ tui rĭm tal abih bruă hmâo truh laih: </verse>
        <verse number="5">“Tơdang kâo dŏ iâu laĭ amăng plei Jôpa, kâo djai huăt laih anŭn hmâo tơlơi pơƀuh. Hmâo mơnơ̆ng kar hăng sa blah khăn prŏng akă hĭ pă akiăng pơtrŭn rai mơ̆ng adai laih anŭn truh pơ kâo. </verse>
        <verse number="6">Tơdang kâo dŏ kơsem lăng ten, kâo ƀuh amăng anŭn hmâo khul hlô mơnơ̆ng pă ƀĕ tơkai, khul hlô glai, khul hlô mơnơ̆ng hro rui, laih anŭn khul čĭm brĭm amăng adai. </verse>
        <verse number="7">Kâo hmư̆ asăp pơhiăp laĭ kơ kâo: ‘Ơ Pêtrôs, tơgŭ hăng mă čuh ƀơ̆ng bĕ!’ </verse>
        <verse number="8">Samơ̆ Kâo laĭ: ‘Ơ Khua Yang, ƀu dưi ôh; yua kơ khul mơnơ̆ng hơgĕt grĭ grañ ƀôdah ƀu rơgoh ƀu dưi mŭt amăng bah kâo ôh.’ </verse>
        <verse number="9">Samơ̆ asăp mơ̆ng adai anŭn pơhiăp kơ kâo dơ̆ng tal dua: ‘Hơgĕt mơnơ̆ng Ơi Adai hmâo pơrơgoh laih, anăm ih yap ñu grĭ grañ ôh.’ </verse>
        <verse number="10">Tơlơi anŭn truh klâo wơ̆t, laih anŭn abih bang mơnơ̆ng anŭn dui glaĭ hĭ pơ adai adih. </verse>
        <verse number="11">Hlăk anŭn mơtam klâo čô mơnuih arăng pơkiaŏ rai pơ kâo mơ̆ng plei Sêsarê truh ƀơi bah amăng sang kâo dŏ. </verse>
        <verse number="12">Yang Bơngăt Hiam laĭ kơ kâo brơi kâo nao hrŏm hơbĭt hăng gơñu anăm dŏ kĭ kơ̆ ôh. Ƀing năm čô adơi ayŏng anai ăt nao hrŏm hơbĭt hăng kâo mơ̆n, laih anŭn gơmơi mŭt amăng sang Kôrnai. </verse>
        <verse number="13">Kôrnai ră ruai glaĭ kơ gơmơi ñu hmâo ƀuh sa čô ling jang Ơi Adai dŏ dơ̆ng amăng sang ñu hăng laĭ: ‘pơkiaŏ nao bĕ mơnuih pơ plei Jôpa, iâu Simôn arăng pơanăn Pêtrôs. </verse>
        <verse number="14">Ñu či pơtô kơ ih hơdôm boh pơhiăp kiăng mơ̆ng boh pơhiăp anŭn, ih hăng abih mơnuih amăng sang ih či hmâo tơlơi pơklaih.’ </verse>
        <verse number="15">Tơ kâo čơdơ̆ng pơhiăp, Yang Bơngăt Hiam trŭn ƀơi ƀing gơñu hrup hăng Ñu hmâo trŭn ƀơi ƀing ta hlăk blŭng hlâo. </verse>
        <verse number="16">Tui anŭn kâo hơdơr boh pơhiăp Khua Yang hmâo laĭ: ‘Yôhan hmâo ngă ƀatem ƀing gih hăng ia, samơ̆ ƀing gih či tŭ ƀatem hăng Yang Bơngăt Hiam.’ </verse>
        <verse number="17">Tui anŭn, tơdah Ơi Adai ăt brơi laih kơ gơñu gơnam brơi kar hăng Ñu hmâo brơi laih kơ ƀing ta hlăk ƀing ta đaŏ kơ Khua Yang Yêsu Krist, hlơi kâo jing tơl kâo khĭn čơgăn hĭ Ơi Adai?” </verse>
        <verse number="18">Tơ ƀing ƀuah kơ Pêtrôs hmâo hmư̆ tơlơi anŭn, gơñu dŏ rơiăt, laih anŭn pơpŭ bơni hơơč kơ Ơi Adai, hăng laĭ: “Tui anŭn Ơi Adai ăt brơi mơ̆n kơ ƀing djuai tuai tơlơi kơhmal kơ tơlơi soh kiăng hmâo tơlơi hơdip.”</verse>
        <verse number="19"> Hmâo đơđa ƀing đaŏ čơlah bra hyu yua kơ tơlơi arăng ngă sat, mơ̆ng tơlơi arăng pơdjai Êtiên anŭn, gơñu nao truh pơ čar Phênisi, ƀơi plao ia Čiprơ, laih anŭn pơ Antiôs, pơtô tơlơi Ơi Adai pơhiăp kơnơ̆ng kơ ƀing ană Yuđa đôč. </verse>
        <verse number="20">Samơ̆ hmâo đơđa amăng ƀing anŭn mơ̆ng plao ia Čiprơ laih anŭn Siren nao pơ Antiôs, gơñu ăt pơtô Tơlơi Phrâo Hiam kơ ƀing mơnuih Grek mơ̆n, Tơlơi Phrâo Hiam Khua Yang Yêsu. </verse>
        <verse number="21">Tơngan Khua Yang dŏ hrŏm hăng gơñu, laih anŭn hmâo lu mơnuih đaŏ kơ Khua Yang. </verse>
        <verse number="22">Hmư̆ tơlơi pơthâo anŭn, Phung Sang Ơi Adai pơ plei Yêrusalem mơit nao Barnabas pơ Antiôs. </verse>
        <verse number="23">Tơ ñu truh pơ anŭn ƀuh tơlơi pap Ơi Adai ñu mơak biă mă; ñu pơalum pơtrŭt abih bang gơñu brơi dŏ kơjăp, hăng abih pran jua đuaĭ tui Khua Yang. </verse>
        <verse number="24">Yua kơ Barnabas jing mơnuih hiam klă, bă blai Yang Bơngăt Hiam, laih anŭn tơlơi đaŏ. Hmâo lu mơnuih đaŏ kơ Khua Yang. </verse>
        <verse number="25">Giơ̆ng kơ anŭn Barnabas nao pơ plei Tars kiăng hơduah sem Sôl. </verse>
        <verse number="26">Tơ ñu ƀuh laih Sôl, ñu ba Sôl pơ Antiôs. Abih amăng sa thŭn gơñu jơnum hrŏm hơbĭt hăng Phung Sang Ơi Adai, laih anŭn pơhrăm lu mơnuih. Blŭng hlâo amăng plei Antiôs anai yơh arăng pơphŭn iâu ƀing ding kơna jing mơnuih Krist.</verse>
        <verse number="27">Amăng khul hrơi anŭn hmâo ƀing pô laĭ lui hlâo trŭn mơ̆ng plei Yêrusalem nao pơ plei Antiôs. </verse>
        <verse number="28">Sa čô amăng ƀing gơñu, anăn gơ̆ Agabus, mơ̆ng tơlơi dưi mơyang Yang Bơngăt Hiam brơi ñu laĭ pơthâo hlâo či hmâo tơlơi ư̆ rơpa prŏng tar ƀar lŏn tơnah. Tơlơi ư̆ rơpa anŭn truh sĭt amăng rơnŭk pơtao Klôd wai lăng. </verse>
        <verse number="29">Ƀing ding kơna khư̆p ư mơit mơnơ̆ng djru kơ ƀing adơi ayŏng dŏ amăng tring Yuđa, tui hăng rĭm čô pô ñu dưi. </verse>
        <verse number="30">Gơñu ngă bruă anŭn laih anŭn mơit mơnơ̆ng djru kơ ƀing kŏng tha mơ̆ng tơngan Barnabas hăng Sôl.</verse>
      </chapter>
      <chapter number="12">
        <verse number="1">Hlăk anŭn pơtao Hêrôt čơdơ̆ng ngă sat kơ đơđa mơnuih amăng Phung Sang Ơi Adai. </verse>
        <verse number="2">Pơtao yua đao pơdjai hĭ Yakơ ayŏng Yôhan. </verse>
        <verse number="3">Tơ ñu ƀuh tơlơi anŭn ngă mơak kơ ƀing Yuđa, kar kaĭ mơ̆n ñu brơi arăng mă čaŏ Pêtrôs dơ̆ng. Tơlơi anŭn truh hlăk phĕt Ƀañ Tơpŭng Ƀu Hmâo Tơpơi. </verse>
        <verse number="4">Tơ mă čaŏ laih Pêtrôs, ñu brơi krư̆ hĭ gơ̆ amăng sang mơnă, jao ñu kơ pă khul tơhan gak wai, rĭm khul hmâo pă čô tơhan. Ñu pơmĭn giơ̆ng kơ hrơi phĕt Tơlơi Găn ñu či ba gơ̆ ƀơi anăp ană plei pla. </verse>
        <verse number="5">Tui anŭn arăng krư̆ hĭ Pêtrôs amăng sang mơnă, samơ̆ Phung Sang Ơi Adai dŏ iâu laĭ kơ Ơi Adai brơi kơ ñu hăng abih pran jua.</verse>
        <verse number="6">Mlam hlâo kơ hrơi pơtao Hêrôt kiăng ba gơ̆ pơ anăp ƀing ană plei pla, Pêtrôs dŏ pĭt ƀơi tơ̆ng krah dua čô tơhan, arăng akă hăng dua ară hrĕ čuăk; laih anŭn hmâo tơhan dŏ gak ƀơi anăp bah amăng sang mơnă. </verse>
        <verse number="7">Plŭt mơtam, sa čô ling jang Khua Yang rai, laih anŭn hmâo tơlơi bơngač pơčrang amăng sang mơnă. Ling jang taih ƀơi djeo Pêtrôs, râo ñu hăng laĭ: “Tơgŭ tañ bĕ!” Laih anŭn hrĕ čuăk tơgloh mơ̆ng tơngan ñu lĕ trŭn hĭ. </verse>
        <verse number="8">Ling jang laĭ kơ ñu: “Hrăng hơdrăng kơiăng bĕ hăng čŭt klĭ juă ih bĕ.” Pêtrôs ngă tui anŭn. Ling jang laĭ dơ̆ng: “Buh ao phyung ih bĕ hăng đuaĭ tui kâo.” </verse>
        <verse number="9">Pêtrôs tơbiă hăng đuaĭ tui ñu. Ñu ƀu thâo ôh tơlơi ling jang ngă anŭn jing sĭt, samơ̆ ñu mĭn dah ñu hmâo tơlơi pơƀuh đôč. </verse>
        <verse number="10">Tơ gơñu găn laih ƀing tơhan gak wai tal blŭng laih anŭn tal dua, gơñu truh pơ amăng jang pơsơi ƀơi jơlan nao pơ plei prŏng. Amăng jang anŭn pŏk mă ñu pô ƀơi anăp gơñu. Dua gơñu tơbiă nao truh pơ jơlan glung; tañ mơtam ling jang lui hĭ Pêtrôs.</verse>
        <verse number="11">Amlư̆ Pêtrôs thâo hluh tơlơi truh kơ ñu, hăng laĭ: “Ră anai kâo thâo sĭt Khua Yang pơkiaŏ rai ling jang ñu pơklaih kâo mơ̆ng tơngan pơtao Hêrôt laih anŭn mơ̆ng abih tơlơi ƀing Yuđa dŏ čang rơmang.”</verse>
        <verse number="12">Giơ̆ng kơ ñu dŏ pơmĭn tơlơi anŭn, ñu nao pơ sang HʼMari amĭ Yôhan pơanăn dơ̆ng Markôs. Pơ anŭn hmâo lu mơnuih dŏ pơtŭm hơbĭt iâu laĭ. </verse>
        <verse number="13">Pêtrôs khŏk bah amăng jang, sa čô ding kơna đah kơmơi anăn ñu HʼRôda tơbiă nao lăng. </verse>
        <verse number="14">Gơ̆ thâo krăn asăp Pêtrôs, ñu hơ̆k mơak đơi tơl ñu ƀu pŏk bah amăng ôh, samơ̆ ñu mŭt glaĭ laĭ pơthâo kơ arăng Pêtrôs dŏ dơ̆ng ƀơi bah amăng jang. </verse>
        <verse number="15">Gơñu laĭ: “Ih hưt hă!” Samơ̆ gơ̆ khŭt khăt anŭn jing sĭt. Gơñu laĭ: “Anŭn năng ai ling jang ñu.” </verse>
        <verse number="16">Samơ̆ Pêtrôs ăt dŏ khŏk nanao bah amăng. Tơ gơñu pŏk hĭ bah amăng laih, ƀuh Pêtrôs gơñu hwĭ kơtuă hling biă mă. </verse>
        <verse number="17">Samơ̆ Pêtrôs yơr tơngan ngă gru brơi gơñu dŏ rơiăt, giơ̆ng anŭn Pêtrôs ruai glaĭ kơ gơñu hyư̆m tơlơi Khua Yang hmâo pơklaih ñu mơ̆ng sang mơnă. Laih anŭn ñu laĭ: “Laĭ pơthâo bĕ tơlơi anai kơ Yakơ hăng abih bang ƀing adơi ayŏng.” Giơ̆ng anŭn ñu tơbiă nao pơ anih pơkŏn.</verse>
        <verse number="18">Tơ truh mơguah, hmâo tơlơi rŭng răng prŏng tơ̆ng krah ƀing tơhan, yua kơ gơñu ƀu thâo ôh hơgĕt tơlơi hmâo truh laih kơ Pêtrôs. </verse>
        <verse number="19">Pơtao Hêrôt pơtă mơnuih hyu sem, samơ̆ ƀu dưi ƀuh Pêtrôs ôh, ñu tơña kơsem kơ ƀing tơhan gak wai, giơ̆ng anŭn pơtă brơi arăng pơdjai hĭ ƀing gơñu. Laih anŭn pơtao Hêrôt lui tring Yuđa nao pơ plei Sêsarê hăng dŏ hĭ pơ anŭn.</verse>
        <verse number="20">Pơtao Hêrôt hil kơ djuai mơnuih Tir hăng Sidôn; tui anŭn, gơñu sa pran jua nao bưp pơtao. Giơ̆ng gơñu alum pơđur bơmơak hăng Blastus khua wai lăng sang pơtao Hêrôt, gơñu nao rơkâo ngă rơnŭk rơnua, yua kơ čar gơñu hmâo gơnam ƀơ̆ng huă mơ̆ng čar ơi pơtao anŭn. </verse>
        <verse number="21">Truh hrơi hmâo pơkơčah laih, pơtao Hêrôt buh sum ao pơtao, dŏ ber ƀơi gre pơtao, laih anŭn hmâo tơlơi pơhiăp pơtă hăng gơñu. </verse>
        <verse number="22">Ƀing ană plei ur kraih hăng laĭ: “Anai jing asăp yang pơhiăp, ƀu djơ̆ asăp mơnuih ôh!” </verse>
        <verse number="23">Ƀơi mông anŭn mơtam sa čô ling jang Khua Yang taih pơtao Hêrôt, yua kơ ñu ƀu brơi tơlơi ang yang kơ Ơi Adai ôh, laih anŭn hlăt čeo ƀơ̆ng hĭ ñu tơl djai.</verse>
        <verse number="24">Hlăk anŭn boh pơhiăp Ơi Adai arăng hmư̆ hyu tar ƀar ƀrư̆ hrơi jai lu biă mă.</verse>
        <verse number="25">Giơ̆ng kơ Barnabas hăng Sôl ngă laih bruă hmâo jao kơ gơñu, gơñu mơ̆ng plei Yêrusalem, wơ̆t glaĭ pơ Antiôs, jak ba Yôhan pô arăng pơanăn Markôs.</verse>
      </chapter>
      <chapter number="13">
        <verse number="1">Amăng Phung Sang Ơi Adai pơ Plei Antiôs hmâo ƀing pô laĭ lui hlâo, ƀing nai pơtô: Barnabas, Simêôn, pơanăn Niger, Lusius mơnuih čar Siren, Manahen jing adơi rong pơtao Hêrôt, laih anŭn Sôl. </verse>
        <verse number="2">Tơdang gơñu dŏ kơkuh pơpŭ kơ Khua Yang hăng ư̆ ƀơ̆ng huă, Yang Bơngăt Hiam pơhiăp hăng gơñu; “Pioh brơi bĕ Barnabas hăng Sôl kơ bruă Kâo hmâo iâu gơñu.”</verse>
        <verse number="3">Giơ̆ng kơ gơñu ư̆ ƀơ̆ng huă hăng iâu laĭ, gơñu ah tơngan ƀơi dua gơñu laih anŭn pơkiaŏ nao.</verse>
        <verse number="4">Hmâo Yang Bơngăt Hiam pơkiaŏ nao Barnabas hăng Sôl. Dua gơñu trŭn nao pơ plei Sêlusi mơ̆ng anŭn gơñu đĭ kompăn nao pơ plao ia Čiprơ. </verse>
        <verse number="5">Tơ gơñu truh laih pơ plei Salamin, gơñu pơtô boh pơhiăp Ơi Adai amăng abih bang sang bơjơnum ƀing Yuđa; ăt hmâo mơ̆n Yôhan Markôs djru bruă gơñu.</verse>
        <verse number="6">Gơñu găn abih plao ia truh pơ plei Paphôs, gơñu bưp sa čô pơjâu, sa čô Yuđa jing pô laĭ lui hlâo ƀlor anăn ñu Bar Yêsu. </verse>
        <verse number="7">Ñu dŏ hrŏm hơbĭt hăng khua čar anăn ñu Serjus Pôlus, sa čô mơnuih kơhnâo. Ñu brơi arăng iâu Barnabas hăng Sôl nao pơ ñu, yua kơ ñu kiăng hmư̆ boh pơhiăp Ơi Adai. </verse>
        <verse number="8">Samơ̆ pô pơjâu anŭn, anăn ñu amăng tơlơi Grek jing Êlimas, pơkơdơ̆ng hăng dua gơñu, hơduah lu jơlan khă čơgăn khua čar anŭn đaŏ. </verse>
        <verse number="9">Hlăk anŭn Sôl, arăng pơanăn dơ̆ng Pôl, bă blai Yang Bơngăt Hiam, lăng klă pơñen pơ pô pơjâu anŭn hăng laĭ, </verse>
        <verse number="10">“Ơ ană yang sat, pô ayăt hăng abih tơlơi tơpă, bă hăng tơlơi plư, tơlơi sat ƀai, ih tŭt kơ ngă pơrăm jơlan tơpă Khua Yang ƀu thâo lui amơĭ hă? </verse>
        <verse number="11">Lăng bĕ ră anai mơtam, tơngan Khua Yang ngă kơ ih, laih anŭn ih či bum mơta ƀu ƀuh tơlơi bơngač ôh amăng ƀiă hrơi.” Tañ mơtam tơlơi bum mơmŏt tĭt truh kơ Êlimas, laih anŭn ñu wir wư hyu hơduah mơnuih djă tơngan dui ba ñu. </verse>
        <verse number="12">Khua čar ƀuh tơlơi truh anŭn ñu đaŏ mơtam yua kơ ñu hling hlang biă mă kơ tơlơi pơtô djơ̆ kơ Khua Yang.</verse>
        <verse number="13">Pôl laih anŭn ƀing gơyut hrŏm hơbĭt hăng gơñu đĭ kompăn mơ̆ng Paphôs, nao truh pơ Pergi amăng čar Pamphili. Yôhan Markôs lui hĭ gơñu hăng glaĭ pơ plei Yêrusalem. </verse>
        <verse number="14">Bơ gơñu, mơ̆ng Pergi nao pơ Antiôs čar Pisidi. Truh hrơi Saƀat gơñu mŭt dŏ ber amăng sang bơjơnum. </verse>
        <verse number="15">Giơ̆ng kơ arăng đŏk hơdrôm hră tơlơi juăt, hră ƀing pô laĭ lui hlâo, ƀing khua wai sang bơjơnum pơtă mơnuih nao laĭ hăng gơñu: “Ơ adơi ayŏng, tơdah ƀing gih hmâo tơlơi hơgĕt pơtô kiăng pơđĭ pran jua kơ ƀing ană plei, pơhiăp bĕ.” </verse>
        <verse number="16">Tui anŭn Pôl tơgŭ dơ̆ng yơr tơngan ngă gru, hăng laĭ: “Ơ ƀing ană plei pla Israel hăng ƀing djuai tuai hwĭ pơpŭ kơ Ơi Adai, brơi hmư̆ bĕ: </verse>
        <verse number="17">Ơi Adai kơ ƀing ană Israel hmâo ruah laih ơi adon ƀing ta, ngă brơi gơñu lar kơ prŏng hlăk gơñu dŏ amăng čar Êjip. Ñu yua tơngan dưi mơyang Ñu, ba tơbiă ƀing gơ̆ mơ̆ng čar anŭn. </verse>
        <verse number="18">Amăng pă pluh thŭn Ñu gir añ hăng gơñu amăng tơdrŏn har. </verse>
        <verse number="19">Giơ̆ng kơ Ñu pơrai hĭ tơjuh djuai mơnuih amăng čar Kanaan, Ñu jao čar ƀing anŭn jing kong ngăn kơ ƀing Israel. </verse>
        <verse number="20">Abih tơlơi anai truh jĕ kơ pă rơtuh rơma pluh thŭn. Tơdơi kơ anŭn, Ñu brơi kơ ƀing gơñu hmâo khua phat kơđi hlŏng truh pơ rơnŭk pô laĭ lui hlâo Samuel. </verse>
        <verse number="21">Hlăk anŭn gơñu kiăng hmâo sa čô pơtao. Ơi Adai brơi kơ gơñu Sôl ană đah rơkơi Kis, sa čô mơ̆ng kơnŭng djuai Benjamin, jing pơtao wai lăng ƀing gơñu amăng pă pluh thŭn. </verse>
        <verse number="22">Giơ̆ng anŭn Ơi Adai lui hĭ Sôl, Ñu yŏng đĭ Đawit brơi jing pơtao kơ ƀing gơñu; kơ pô anŭn Ñu gơ̆ng jơlan tui anai: ‘Kâo hmâo ƀuh laih Đawit ană đah rơkơi Yêsê jing sa čô mơnuih bơmơak pran jua Kâo jing pô či ngă abih tơlơi Kâo kiăng.’ </verse>
        <verse number="23">Mơ̆ng ană tơčo Đawit, Ơi Adai hmâo yŏng đĭ laih kơ ƀing ană Israel sa čô Pô Pơklaih, anŭn jing Yêsu tui hăng tơlơi Ñu hmâo ƀuăn laih. </verse>
        <verse number="24">Hlâo kơ Yêsu čơdơ̆ng bruă, Yôhan hmâo pơtô laih kơ abih bang ƀing Israel tơlơi ƀatem kơhmal kơ tơlơi soh. </verse>
        <verse number="25">Tơ Yôhan giăm ngă pơgiơ̆ng bruă ñu, ñu laĭ: ‘Hlơi ƀing gih pơmĭn kâo jing? Kâo ƀu djơ̆ jing Pô ƀing gih dŏ čang tơguan anŭn ôh. Samơ̆ hmư̆ bĕ, hmâo sa čô rai tơdơi kơ kâo, kâo ƀu lăp ôh kleh brơi klĭ juă Ñu.’</verse>
        <verse number="26">Ơ ƀing adơi ayŏng, ƀing ană tơčo kơnŭng djuai Abraham, laih anŭn abih bang ƀing mơnuih tuai hwĭ pơpŭ kơ Ơi Adai, kơ ƀing ta yơh Ơi Adai hmâo brơi rai laih hiăp pơtô tơlơi pơklaih anai. </verse>
        <verse number="27">Yua kơ ƀing dŏ amăng plei Yêrusalem hăng ƀing khua gơñu ƀu thâo krăn ôh Yêsu anai, kŏn thâo hluh lơi khul boh pơhiăp ƀing pô laĭ lui hlâo, gơñu đŏk rĭm hrơi Saƀat. Hnŭn yơh tơdang gơñu klă kơđi kơ Yêsu gơñu hmâo ngă hĭ hơdôm boh pơhiăp ƀing pô laĭ lui hlâo anŭn dưi krĕp djơ̆. </verse>
        <verse number="28">Wơ̆t dah gơñu kơčut kơ Ñu tơlơi ƀu lăp dưi pơdjai ôh, gơñu ăt rơkâo Pilat pơdjai hĭ Ñu. </verse>
        <verse number="29">Giơ̆ng gơñu hmâo ngă krĕp djơ̆ abih tơlơi arăng hmâo čih djơ̆ kơ Ñu, gơñu pơtrŭn Ñu mơ̆ng kơyâo bơrơkal hăng dơr hĭ Ñu amăng pơsat. </verse>
        <verse number="30">Samơ̆ Ơi Adai hmâo pơhơdip glaĭ Ñu mơ̆ng mơnuih djai, </verse>
        <verse number="31">laih anŭn tơdang lu hrơi Ñu bơrơđah Ñu pô kơ ƀing hyu hrŏm hơbĭt hăng Ñu mơ̆ng tring Galilê truh pơ plei Yêrusalem. Ƀing anŭn yơh ră anai leng kơ jing ƀing ngă gơ̆ng jơlan pơhaih kơ ană plei pla. </verse>
        <verse number="32">Gah kơ ƀing gơmơi anai, ră ruai kơ ƀing gih Tơlơi Phrâo Hiam, hơgĕt Ơi Adai hmâo ƀuăn laih kơ ơi adon ƀing ta, </verse>
        <verse number="33">Ơi Adai hmâo ngă krĕp djơ̆ laih tơlơi ƀuăn anŭn kơ ƀing ta jing ƀing ană tơčo gơñu, hăng tơlơi Ñu hmâo pơhơdip glaĭ Yêsu, kar hăng arăng hmâo čih laih mơ̆n amăng Hră Adoh Hơđăp mrô dua:
‘Ih jing ană đah rơkơi Kâo,
hrơi anai Kâo tơkeng kơ Ih.’</verse>
        <verse number="34"> Ơi Adai hmâo pơhơdip glaĭ Yêsu kiăng kơ Ñu ƀu glaĭ kơ tơlơi brŭ rai dơ̆ng ôh ră anai. Yua kơ anŭn yơh Ơi Adai hmâo laĭ tui anai,
‘Kâo či brơi kơ ƀing gih tơlơi mơyun hiam hơčih laih anŭn sĭt Kâo hmâo ƀuăn laih kơ Pơtao Đawit.’</verse>
        <verse number="35"> Yua kơ anŭn yơh, kar kaĭ mơ̆n amăng Hră Adoh Hơđăp pơkŏn laĭ,
‘Ih ƀu či brơi ôh Pô Rơgoh Hơčih Ih ƀuh tơlơi brŭ rai.’</verse>
        <verse number="36">Yua kơ giơ̆ng mă bruă amăng rơnŭk ñu tui hăng Ơi Adai kiăng, Đawit djai laih anŭn arăng dơr ñu hrŏm hơbĭt hăng ƀing ơi adon ñu, laih anŭn hmâo ƀuh laih tơlơi brŭ rai. </verse>
        <verse number="37">Samơ̆ Pô Ơi Adai hmâo pơhơdip glaĭ, Ñu ƀu ƀuh tơlơi brŭ rai ôh. </verse>
        <verse number="38">Tui anŭn ơ ƀing adơi ayŏng, brơi ƀing gih thâo yua mơ̆ng Pô anŭn yơh tơlơi pap brơi tơlơi soh hmâo pơhaih brơi laih kơ ƀing gih. </verse>
        <verse number="39">Laih anŭn yua mơ̆ng Ñu yơh, abih bang hlơi pô đaŏ leng kơ dưi hmâo tơlơi rơngai mơ̆ng abih bang tơlơi soh, jing tơlơi juăt Môis ƀu dưi pơrơngai brơi ƀing gih ôh. </verse>
        <verse number="40">Yua kơ anŭn yơh, răng bĕ, hwĭ tơlơi anai truh djơ̆ kơ ƀing gih kar hăng tơlơi ƀing pô laĭ lui hlâo hmâo laĭ laih:</verse>
        <verse number="41"> ‘Lăng bĕ, Ơ ƀing djik djak!
Hwĭ bral bĕ laih anŭn răm rai hĭ!
Yua kơ amăng rơnŭk ƀing gih, Kâo či ngă sa mơta bruă,
Wơ̆t dah hmâo mơnuih ruai glaĭ, ƀing gih ăt ƀu đaŏ ôh!’”</verse>
        <verse number="42">Tơdang Pôl hăng Barnabas tơbiă mơ̆ng sang bơjơnum, ƀing ană plei kơwưh rơkâo kơ gơñu pơtô tơlơi anŭn dơ̆ng ƀơi hrơi Saƀat tơdơi. </verse>
        <verse number="43">Tơ tơlơi bơjơnum giơ̆ng hĭ laih, lu ƀing Yuđa hăng ƀing djuai tuai tui tơlơi đaŏ Yuđa, gơñu đuaĭ tui Pôl hăng Barnabas. Dua gơñu pơhiăp ră ruai hăng ƀing gơñu, hăng alum pơđur kơ ƀing gơñu brơi dŏ kơjăp amăng tơlơi pap Ơi Adai.</verse>
        <verse number="44">Hrơi Saƀat tơdơi, ƀiă giăm kơ abih mơnuih amăng plei pơtŭm glaĭ kiăng hmư̆ tơlơi Ơi Adai pơhiăp. </verse>
        <verse number="45">Samơ̆ tơ ƀing Yuđa ƀuh ƀing mơnuih lu anŭn, gơñu bă hăng tơlơi moañ nač, pơgăl glaĭ hăng tơlơi Pôl pơhiăp, laih anŭn hơtoh djraĭ gơ̆. </verse>
        <verse number="46">Samơ̆ Pôl hăng Barnabas pơhiăp kơ gơñu hăng tơlơi khĭn hăng laĭ: “Tui hăng tơlơi djơ̆, blŭng hlâo gơmơi khŏm pơtô tơlơi Ơi Adai pơhiăp kơ ƀing gih. Samơ̆ yua kơ ƀing gih hơngah tơlơi anŭn laih anŭn yap ƀing gih pô ƀu lăp mă tŭ tơlơi hơdip hlŏng lar ôh, tui anŭn ră anai gơmơi anăp nao kơ ƀing djuai tuai. </verse>
        <verse number="47">Yua kơ Khua Yang hmâo pơtă kơ ƀing gơmơi, laĭ,
‘Kâo hmâo pơjing ih tơlơi bơngač kơ ƀing djuai tuai,
kiăng kơ ih dưi ba tơlơi pơklaih truh pơ rơnuč lŏn tơnah.’”</verse>
        <verse number="48">Tơ ƀing djuai tuai hmư̆ tơlơi pơhiăp anŭn, gơñu hơ̆k kơdơ̆k pơpŭ bơni hơơč boh pơhiăp Khua Yang. Laih anŭn hơdôm ƀing mơnuih hmâo ruah brơi laih kơ tơlơi hơdip hlŏng lar leng kơ mă tŭ tơlơi đaŏ.</verse>
        <verse number="49">Tơlơi Khua Yang pơhiăp lar hyu tar ƀar čar anŭn. </verse>
        <verse number="50">Samơ̆ ƀing Yuđa pơsur pơtrŭt ƀing đah kơmơi arăng pơpŭ thâo kơkuh pơpŭ kơ Ơi Adai hăng ƀing khua wai lăng plei anŭn pơsur ƀing anai ngă sat kơ Pôl hăng Barnabas laih anŭn puh pơđuaĭ dua gơ̆ mơ̆ng čar gơñu. </verse>
        <verse number="51">Pôl hăng Barnabas pruh ƀruih lŏn mơ̆ng tơkai gơñu, pơkơdơ̆ng glaĭ hăng ƀing gơñu, giơ̆ng anŭn nao pơ plei Ikôni. </verse>
        <verse number="52">Bơ ƀing ding kơna bă hăng tơlơi hơ̆k mơak laih anŭn hăng Yang Bơngăt Hiam.</verse>
      </chapter>
      <chapter number="14">
        <verse number="1">Pơ plei Ikôni Pôl hăng Barnabas mŭt amăng sang bơjơnum ƀing ană Yuđa, gơñu pơtô ngă brơi lu mơnuih Yuđa wơ̆t hăng ƀing Grek đaŏ. </verse>
        <verse number="2">Samơ̆ ƀing mơnuih Yuđa ƀu đaŏ pơsur pơtrŭt ƀing djuai tuai brơi gơñu hil kơ ƀing adơi ayŏng. </verse>
        <verse number="3">Wơ̆t tui anŭn, Pôl hăng Barnabas dŏ sui pơ anŭn pơtô boh pơhiăp Ơi Adai hăng tơlơi khĭn, laih anŭn Khua Yang yua tơngan gơñu ngă tơlơi gru kơnăl mơyang hăng tơlơi mơsêh mơyang kiăng ngă gơ̆ng jơlan kơ tơlơi pap Khua Yang. </verse>
        <verse number="4">Samơ̆ ƀing mơnuih amăng plei anŭn hmâo tơlơi pơkah pha phung; hmâo mơnuih dŏ gah kơ ƀing Yuđa, hmâo mơnuih dŏ gah kơ dua čô khua ding kơna. </verse>
        <verse number="5">Hlăk anŭn ƀing djuai tuai hrŏm hăng ƀing Yuđa hrŏm hơbĭt hăng ƀing khua gơñu hơduah tơlơi mơneč ngă sat laih anŭn glŏm boh pơtâo kơ dua čô khua ding kơna, </verse>
        <verse number="6">Hmư̆ tơlơi pơthâo anŭn, dua gơñu đuaĭ kơdŏp hĭ pơ Listrơ hăng Derbơ amăng čar Likaoni, laih anŭn tring jum dar. </verse>
        <verse number="7">Pơ anŭn gơñu pơtô Tơlơi Phrâo Hiam.</verse>
        <verse number="8">Pơ plei Listrơ hmâo sa čô đah rơkơi rơwen tơkai, mơ̆ng hrơi amĭ tơkeng, ñu aka ƀu thâo rơbat djơ̆ ôh. </verse>
        <verse number="9">Ñu dŏ ber hăng dŏ hmư̆ Pôl pơtô. Pôl lăng kơ ñu ƀu ƀleh mơta ôh, hăng thâo kơ ñu hmâo tơlơi đaŏ dưi pơsuaih ñu. </verse>
        <verse number="10">Tui anŭn Pôl laĭ hăng asăp kraih: “Tơgŭ dŏ dơ̆ng tơpă bĕ tơkai ih.” Ñu tơgŭ plŏng kơdăt hăng yak rơbat nao rai. </verse>
        <verse number="11">Tơ ƀing mơnuih lu ƀuh tơlơi Pôl hmâo ngă, gơñu ur kraih hăng tơlơi pơhiăp Likaoni: “Ƀing yang truă rup mơnuih trŭn rai pơ ƀing ta yơh!” </verse>
        <verse number="12">Gơñu pơanăn Barnabas jing Yupitê, laih anŭn pơanăn Pôl jing Merkurơ, yua kơ Pôl jing pô pơtô phŭn, </verse>
        <verse number="13">Khua ngă yang kơ yang Yupitê hmâo sang kơkuh pơpŭ ƀơi anăp plei, dui ba rơmo hăng djă guang bơnga nao pơ amăng jang hrŏm hơbĭt hăng ană plei pla kiăng pơyơr mơnơ̆ng ngă yang kơ dua čô khua ding kơna. </verse>
        <verse number="14">Samơ̆ tơ dua čô khua ding kơna, Pôl hăng Barnabas thâo tơlơi anŭn, gơñu hek sum ao gơñu hăng nao ur tơ̆ng krah ƀing lu tui anai, </verse>
        <verse number="15">“Ơ ƀing gơyut! Hyư̆m ƀing gih ngă tui anŭn lĕ? Gơmơi kơnơ̆ng jing ƀing mơnuih kar hăng ƀing gih đôč, gơmơi pơtô Tơlơi Phrâo Hiam kơ ƀing gih kiăng kơ ƀing gih lui hĭ yang ƀu tŭ yua adih hăng wơ̆t glaĭ kơ Ơi Adai Pô hơdip, Pô hmâo pơjing lŏn adai, ia rơsĭ hăng abih bang mơnơ̆ng amăng anŭn. </verse>
        <verse number="16">Amăng khul rơnŭk rơgao laih, Ñu lui hĭ abih bang djuai mơnuih ngă tui hăng jơlan gơñu pô kiăng; </verse>
        <verse number="17">Wơ̆t tui anŭn, Ơi Adai ăt ngă gơ̆ng jơlan pơhaih kơ Ñu pô, jing hăng tơlơi Ñu ăt brơi tơlơi hiam, brơi ia hơjan mơ̆ng adai kơ ƀing gih, brơi bơyan hmâo lu boh troh, pơhrăp pran jua ƀing gih hăng mơnơ̆ng ƀơ̆ng huă laih anŭn tơlơi hơ̆k mơak.” </verse>
        <verse number="18">Wơ̆t dah pơhiăp abih tơlơi tui anŭn, ăt gleh glăn mơ̆n gơñu dưi khă ƀing ană plei pơyơr mơnơ̆ng ngă yang kơ gơñu.</verse>
        <verse number="19">Hlăk anŭn ƀing Yuđa rai mơ̆ng Antiôs hăng plei Ikôni. Gơñu pơtrŭt pơsur pran jua ƀing ană plei, gơñu glŏm boh pơtâo kơ Pôl, gơñu mĭn dah Pôl djai laih, hnŭn yơh gơñu dui ba hĭ gơ̆ pơ gah rơngiao plei. </verse>
        <verse number="20">Samơ̆ tơdang ƀing ding kơna pơtŭm glaĭ jum dar Pôl, gơ̆ tơgŭ dơ̆ng hăng mŭt glaĭ amăng plei. Hrơi tơdơi, Pôl hăng Barnabas nao pơ plei Derbơ.</verse>
        <verse number="21">Tơ Pôl hăng Barnabas pơtô Tơlơi Phrâo Hiam amăng plei anŭn laih anŭn pơjing lu mơnuih jing ding kơna, gơñu wơ̆t glaĭ pơ plei Listrơ, plei Ikôni laih anŭn plei Antiôs, </verse>
        <verse number="22">ngă pơkơtang pran jua ƀing ding kơna, pơtrŭt pơđur gơñu brơi dŏ kơjăp amăng tơlơi đaŏ, laih anŭn laĭ pơthâo kơ gơñu khŏm găn lu tơlơi tơnap tap kah kiăng dưi mŭt amăng dêh čar pơtao Ơi Adai. </verse>
        <verse number="23">Tơdơi kơ dua gơñu pơdŏ bruă brơi ƀing kŏng tha kơ rĭm Phung Sang Ơi Adai, dua gơñu iâu laĭ, ư̆ ƀơ̆ng huă, gơñu jao ƀing anŭn kơ Khua Yang, Pô ƀing gơñu hmâo đaŏ kơnang.</verse>
        <verse number="24">Laih anŭn dua gơñu găn hĭ čar Pisidi truh pơ čar Pamphili. </verse>
        <verse number="25">Giơ̆ng gơñu pơtô tơlơi Ơi Adai pơhiăp amăng Pergi, gơñu trŭn nao pơ čar Atali. </verse>
        <verse number="26">Mơ̆ng anŭn dua gơñu đĭ kompăn glaĭ pơ Antiôs, jing anih hlâo adih arăng hmâo jao brơi gơñu kơ tơlơi pap Ơi Adai, kiăng ngă bruă gơñu phrâo pơgiơ̆ng laih.</verse>
        <verse number="27">Tơ gơñu truh, gơñu pơƀŭt Phung Sang Ơi Adai laih anŭn ră glaĭ abih bruă Ơi Adai hmâo ngă hrŏm hơbĭt hăng gơñu, laih anŭn hyư̆m Ơi Adai hmâo pŏk laih bah amăng tơlơi đaŏ kơ ƀing djuai tuai. </verse>
        <verse number="28">Dua gơñu dŏ glaĭ pơ anŭn sui hrơi ƀiă hrŏm hơbĭt hăng ƀing ding kơna.</verse>
      </chapter>
      <chapter number="15">
        <verse number="1"> Hmâo đơđa ƀing mơnuih trŭn rai mơ̆ng Yuđa nao pơ Antiôs hăng pơtô kơ ƀing adơi ayŏng tui anai: “Tơdah ƀing gih ƀu tŭ tơlơi khăt klĭ tui hăng tơlơi phiăn Môis pơtă laih, ƀing gih ƀu dưi klaih ôh.” </verse>
        <verse number="2">Pôl hăng Barnabas hmâo tơlơi ƀu tŭ ư, hăng hmâo tơlơi pơrơjah, pơgăl kơtang hăng ƀing anŭn, Phung Sang Ơi Adai khư̆p ư ruah Pôl hăng Barnabas hrŏm hơbĭt hăng đơđa ƀing pơkŏn nao pơ ƀing khua ding kơna hăng ƀing kŏng tha pơ plei Yêrusalem kiăng kơsem tơña kơ tơlơi anŭn. </verse>
        <verse number="3">Tui anŭn, giơ̆ng kơ Phung Sang Ơi Adai pơkiaŏ nao gơñu, gơñu găn čar Phênisi hăng tring Samari ră ruai glaĭ tơlơi ƀing djuai tuai đaŏ. Tơlơi anŭn ngă kơ abih bang ƀing adơi ayŏng mơak biă mă. </verse>
        <verse number="4">Tơ gơñu truh pơ plei Yêrusalem, gơñu hmâo Phung Sang Ơi Adai, ƀing khua ding kơna, hăng ƀing kŏng tha čơkă jum gơñu. Giơ̆ng anŭn gơñu ră ruai glaĭ abih bang tơlơi Ơi Adai hmâo ngă găn mơ̆ng gơñu. </verse>
        <verse number="5">Samơ̆ hmâo đơđa ƀing đaŏ amăng ƀing gah Pharisi tơgŭ hăng laĭ: “Khŏm ngă tơlơi khăt klĭ wơ̆t kơ ƀing djuai tuai laih anŭn pơtă kơ gơñu khŏm gưt tơlơi juăt Môis.”</verse>
        <verse number="6">Ƀing khua ding kơna hăng ƀing kŏng tha pơƀŭt glaĭ kiăng kơsem lăng tơlơi anŭn. </verse>
        <verse number="7">Giơ̆ng hmâo tơlơi črŏng sai klă ten, Pêtrôs tơgŭ laih anŭn laĭ hăng gơñu: “Ơ ƀing adơi ayŏng, ƀing gih thâo laih mơ̆ng khul hrơi blŭng hlâo Ơi Adai hmâo ruah kâo mơ̆ng tơ̆ng krah ƀing gih, kiăng kơ mơ̆ng amăng bah kâo pơtô Tơlơi Phrâo Hiam kơ ƀing djuai tuai, gơñu dưi hmư̆ laih anŭn đaŏ. </verse>
        <verse number="8">Ơi Adai, Pô thâo pran jua rĭm čô mơnuih, hmâo ngă gơ̆ng jơlan pơsĭt kơ tơlơi Ñu tŭ mă ƀing djuai tuai hăng tơlơi Ñu brơi Yang Bơngăt Hiam kơ ƀing gơñu, kar hăng Ñu hmâo brơi laih kơ ƀing ta. </verse>
        <verse number="9">Ơi Adai ƀu pơkah phara ôh ƀing ta hăng ƀing gơñu, samơ̆ Ñu pơrơgoh pran jua ƀing gơñu mơ̆ng tơlơi gơñu đaŏ. </verse>
        <verse number="10">Tui anŭn ră anai, hyư̆m ngă ƀing gih khĭn lông lăng Ơi Adai hăng tơlơi ƀing gih pơđua brơi ač ƀơi tơkuai ƀing ding kơna? Ač anŭn ƀing ơi adon ƀing ta wơ̆t ƀing ta pô kŏn dưi glăm lơi. </verse>
        <verse number="11">Kơđai glaĭ, ƀing ta đaŏ yua mơ̆ng tơlơi pap Khua Yang Yêsu Krist, ƀing ta dưi klaih ăt kar hăng ƀing gơñu mơ̆n.”</verse>
        <verse number="12">Abih bang ƀing bơjơnum leng kơ dŏ rơiăt, gơñu dŏ hmư̆ Barnabas hăng Pôl ră ruai glaĭ abih bang tơlơi gru kơnăl mơyang hăng tơlơi mơsêh mơyang Ơi Adai yua gơñu hmâo ngă laih tơ̆ng krah ƀing djuai tuai. </verse>
        <verse number="13">Tơ gơñu pơhiăp giơ̆ng laih, Yakơ pơhiăp: “Ơ ƀing adơi ayŏng dŏ hmư̆ kâo bĕ! </verse>
        <verse number="14">Simôn hmâo ruai glaĭ laih hyư̆m blŭng hlâo Ơi Adai hmâo čuă ngui laih ƀing djuai tuai, kiăng ruah mă mơ̆ng ƀing gơñu sa phung ană plei pla pioh brơi kơ anăn Ñu. </verse>
        <verse number="15">Tơlơi anŭn hmâo krĕp djơ̆ laih tui hăng tơlơi ƀing pô laĭ lui hlâo hmâo čih laih,</verse>
        <verse number="16"> ‘Khua Yang laĭ, giơ̆ng tơlơi anai Kâo či wơ̆t glaĭ dơ̆ng,
Laih anŭn Kâo či pơdơ̆ng glaĭ sang Đawit hmâo tơglưh laih;
Kâo či pơkra glaĭ hơdôm anih răm rai ñu,
Laih anŭn ngă pơkơtang glaĭ ñu.</verse>
        <verse number="17">Kiăng kơ hơdôm ƀing mơnuih dŏ glaĭ
Laih anŭn abih bang ƀing djuai tuai arăng hmâo iâu laih hăng anăn Kâo, leng kơ hơduah sem Khua Yang.
Khua Yang jing Pô hmâo ngă abih tơlơi anŭn, laĭ tui anŭn.</verse>
        <verse number="18">Anŭn jing khul bruă arăng hmâo thâo laih mơ̆ng rơnŭk đưm.’</verse>
        <verse number="19">Tui anŭn yơh, tui hăng tơlơi pơmĭn kâo, ƀing ta anăm ngă pơgleh ôh ƀing djuai tuai hlăk wơ̆t glaĭ hăng Ơi Adai. </verse>
        <verse number="20">Samơ̆ brơi ƀing ta čih hră pơtă kơ ƀing gơñu răng wai gơñu pô mơ̆ng mơnơ̆ng ƀơ̆ng huă grĭ grañ yua kơ hmâo pơyơr laih kơ rup trah, tơlơi klĕ pyu, ƀơ̆ng hlô mơnơ̆ng djai hơngơ̆t laih anŭn drah. </verse>
        <verse number="21">Yua kơ čơdơ̆ng mơ̆ng rơnŭk đưm amăng rĭm boh plei leng kơ hmâo mơnuih pơtô tơlơi juăt Môis, laih anŭn arăng đŏk nanao tơlơi juăt anŭn amăng rĭm sang bơjơnum rĭm hrơi saƀat.”</verse>
        <verse number="22">Giơ̆ng anŭn ƀing khua ding kơna, ƀing kŏng tha, hrŏm hơbĭt hăng abih bang Phung Sang Ơi Adai khư̆p ư ruah mơ̆ng amăng ƀing gơñu, hăng pơkiaŏ nao ƀing gơ̆ pơ plei Antiôs hrŏm hăng Pôl laih anŭn Barnabas. Anăn ƀing gơñu, Yut pơanăn dơ̆ng Barsabas, laih anŭn Silas, dua čô hmâo tơlơi arăng pơpŭ biă mă amăng ƀing adơi ayŏng. </verse>
        <verse number="23">Gơñu brơi ƀing gơ̆ djă ba sa pŏk hră čih tui anai: “Ƀing adơi ayŏng gơmơi jing ƀing khua ding kơna wơ̆t hăng ƀing kŏng tha, mơit tơlơi kơkuh čuă ngui hăng ƀing gih, adơi ayŏng amăng ƀing djuai tuai pơ plei Antiôs, čar Siri, hăng čar Silisi. </verse>
        <verse number="24">Yua kơ ƀing gơmơi hmâo hmư̆ laih hmâo đơđa mơ̆ng ƀing gơmơi, wơ̆t dah ƀu hmâo ôh tơlơi pơtă hơgĕt mơ̆ng ƀing gơmơi, hmâo pơhiăp hơdôm tơlơi ngă brơi ƀing gih sŭl kŭl, laih anŭn pơrŭng tơlơi pơmĭn ƀing gih, </verse>
        <verse number="25">Yua kơ anŭn, ƀing gơmơi pơƀŭt glaĭ hăng hmâo sa tơlơi pơmĭn ruah ƀing mơnuih hăng pơkiaŏ nao ƀing gơ̆ nao pơ ƀing gih hrŏm hơbĭt hăng pô ƀing gơmơi khăp biă mă, Barnabas hăng Pôl, </verse>
        <verse number="26">ƀing hmâo pơsăn laih tơlơi hơdip gơñu pô yua kơ anăn Yêsu Krist Khua Yang ƀing ta. </verse>
        <verse number="27">Hnŭn yơh ƀing gơmơi pơkiaŏ nao laih Yut hăng Silas, hăng amăng bah gơñu pô pơhiăp hăng ƀing gih hơdôm tơlơi ƀing gơmơi hmâo čih laih amăng hră. </verse>
        <verse number="28">Yua kơ Yang Bơngăt Hiam laih anŭn ƀing gơmơi hmâo tŭ ư laih ƀu kiăng pơđua brơi kơ ƀing gih boh kơtraŏ hơgĕt pơkŏn dơ̆ng ôh, gah rơngiao kơ hơdôm bruă kiăng biă mă anai: </verse>
        <verse number="29">Khŏm kơ̆m ƀơ̆ng mơnơ̆ng ngă yang, drah, hlô mơnơ̆ng djai hơngơ̆t, laih anŭn kơ̆m tơlơi pyu pơde. Ƀing gih djă pioh hơdôm tơlơi kơ̆m anŭn jing hiam kơ ƀing gih yơh. Dŏ hiam hŏ!”</verse>
        <verse number="30">Hnŭn yơh, tơ arăng pơkiaŏ ƀing gơñu nao, gơñu trŭn nao pơ plei Antiôs, iâu pơƀŭt abih bang mơnuih gơñu brơi hră anŭn kơ ƀing gơ̆. </verse>
        <verse number="31">Giơ̆ng gơñu đŏk hră anŭn, ƀing gơñu bă hăng tơlơi hơ̆k mơak kơ tơlơi pơtrŭt pơđĭ pran jua anŭn. </verse>
        <verse number="32">Yut hăng Silas ăt jing pô laĭ lui hlâo mơ̆n, yua lu tơlơi pơtô kiăng pơtrŭt pơđĭ pran jua laih anŭn pơkơtang ƀing gơ̆. </verse>
        <verse number="33">Giơ̆ng kơ gơñu dŏ glaĭ sui ƀiă, ƀing adơi ayŏng đaŏ drông ba gơñu wơ̆t glaĭ hăng tơlơi rơnŭk rơnua pơ ƀing hmâo pơkiaŏ gơñu rai.</verse>
        <verse number="35">Pôl hăng Barnabas dŏ glaĭ pơ plei Antiôs, laih anŭn hrŏm hơbĭt hăng lu mơnuih pơkŏn pơtô Tơlơi Phrâo Hiam hăng pơhrăm boh pơhiăp Khua Yang.</verse>
        <verse number="36">Sui ƀiă kơ anŭn, Pôl laĭ hăng Barnabas: “Brơi ƀing ta wơ̆t glaĭ čuă ƀing adơi ayŏng amăng rĭm boh plei ƀing ta hmâo pơtô laih boh pơhiăp Khua Yang, kiăng thâo hyư̆m gơñu jing.” </verse>
        <verse number="37">Barnabas kiăng jak ba Yôhan pơanăn dơ̆ng Markôs nao hrŏm hơbĭt hăng ñu. </verse>
        <verse number="38">Samơ̆ Pôl pơmĭn ƀu hiam ôh jak ba hrŏm hơbĭt hăng gơñu pô lui hĭ laih gơñu amăng čar Pamphili hăng ƀu nao hrŏm hơbĭt hăng gơñu amăng bruă ôh. </verse>
        <verse number="39">Yua kơ anŭn, hmâo tơlơi pơrơjah kơtang biă mă, tơl dua gơñu pơčơlah hĭ. Barnabas jak ba Markôs nao hrŏm hơbĭt hăng ñu đĭ kompăn nao pơ plao ia Čiprơ. </verse>
        <verse number="40">Samơ̆ Pôl ruah mă Silas, giơ̆ng kơ ƀing adơi ayŏng jao gơñu kơ tơlơi pap Khua Yang, laih anŭn gơñu nao yơh. </verse>
        <verse number="41">Ñu hyu djŏp djang čar Siri hăng čar Silisi, ngă brơi abih Phung Sang Ơi Adai hmâo tơlơi kơjăp kơtang.</verse>
      </chapter>
      <chapter number="16">
        <verse number="1">Pôl nao pơ plei Derbơ hăng plei Listrơ. Pơ anŭn hmâo sa čô ding kơna anăn ñu Timôthê, ană đah rơkơi kơ sa čô đah kơmơi Yuđa hmâo đaŏ laih, ama ñu jing sa čô mơnuih Grek. </verse>
        <verse number="2">Ƀing adơi ayŏng plei Listrơ hăng plei Ikôni leng kơ ngă gơ̆ng jơlan kơ ñu jing mơnuih hiam. </verse>
        <verse number="3">Pôl kiăng jak ba Timôthê nao hrŏm hơbĭt; hnŭn yơh ñu ngă tơlơi khăt klĭ gơ̆ yua kơ ƀing Yuđa dŏ amăng tring anŭn, abih bang leng kơ thâo kơ ama ñu jing sa čô mơnuih Grek. </verse>
        <verse number="4">Tơ gơñu găn amăng lu boh plei, gơñu ăt pơtă kơ ƀing adơi ayŏng đaŏ khŏm gưt tơlơi phiăn ƀing khua ding kơna hăng ƀing kŏng tha amăng plei Yêrusalem hmâo pơkă laih. </verse>
        <verse number="5">Tui anŭn, Phung Sang Ơi Adai hmâo tơlơi kơjăp kơtang amăng tơlơi đaŏ, laih anŭn rĭm hrơi ƀing đaŏ thim đĭ jai lu tui.</verse>
        <verse number="6">Gơñu găn djŏp čar Phriji hăng čar Galati, yua kơ Yang Bơngăt Hiam khă gơñu pơtô tơlơi Ơi Adai pơhiăp amăng čar Asi. </verse>
        <verse number="7">Tơ gơñu jĕ truh čar Misia, gơñu kiăng mŭt amăng čar Bithini; samơ̆ Yang Bơngăt Hiam Yêsu ƀu brơi ôh. </verse>
        <verse number="8">Tui anŭn yơh gơñu rơbat găn čar Misia laih anŭn trŭn nao pơ plei Trôas. </verse>
        <verse number="9">Amăng mlam Pôl hmâo ƀuh sa rup bơrơđah: Sa čô mơnuih Masêđôn dŏ dơ̆ng kơwưh kơ ñu hăng laĭ: “Rơkâo kơ ih rai pơ Masêđôn hăng djru gơmơi đa!” </verse>
        <verse number="10">Tơ Pôl ƀuh rup bơrơđah anŭn, tañ mơtam gơmơi hơduah jơlan nao pơ čar Masêđôn, yua kơ gơmơi thâo klă laih Ơi Adai hmâo iâu gơmơi nao pơtô Tơlơi Phrâo Hiam pơ anŭn.</verse>
        <verse number="11">Tui anŭn gơmơi đĭ kompăn mơ̆ng plei Trôas anăp tơpă nao pơ plao ia Samôtras, laih anŭn hrơi tơdơi kơ anŭn nao truh pơ plei Nêapôlis. </verse>
        <verse number="12">Mơ̆ng anŭn ƀing gơmơi nao pơ plei Philip, plei phŭn kơ tring Masêđôn, anŭn jing čar lơ̆m kơ Rôm wai lăng. Gơmơi dŏ pơ plei anŭn ƀiă hrơi. </verse>
        <verse number="13">Amăng hrơi saƀat gơmơi tơbiă nao pơ gah rơngiao amăng jang plei, nao jĕ pơ hang ia krong jing anih gơmơi pơmĭn hmâo ƀing Yuđa pơtŭm glaĭ pioh mông iâu laĭ. Gơmơi dŏ ber hăng pơtô kơ ƀing đah kơmơi hlăk dŏ pơtŭm ƀơi anŭn. </verse>
        <verse number="14">Hmâo sa čô đah kơmơi amăng ƀing dŏ hmư̆ gơmơi, anăn gơ̆ HʼLiđi mơ̆ng plei Thiatir, sĭ mơdrô khăn mriah huč, jing sa čô mơnuih hwĭ pơpŭ kơ Ơi Adai. Khua Yang pŏk pran jua HʼLiđi ngă kơ ñu kơčăng hmư̆ hiăp Pôl pơtô. </verse>
        <verse number="15">Giơ̆ng kơ ñu tŭ ƀatem hrŏm hơbĭt hăng sang anŏ ñu, HʼLiđi jak ƀing gơmơi hăng laĭ: “Tơdah ƀing ih yap kâo tŏng ten sĭt hăng Khua Yang, mŭt dŏ glaĭ bĕ amăng sang kâo.” Laih anŭn ñu pơđur tơl gơmơi mŭt hĭ.</verse>
        <verse number="16">Hmâo sa hrơi, tơdang gơmơi nao pơ anih iâu laĭ, gơmơi bưp sa čô đah kơmơi hlŭn hmâo yang sat ngă, ñu thâo laĭ lui hlâo tơlơi či truh pơ anăp. Mơ̆ng bruă pơjâu mơnăn anŭn, ñu ngă brơi khua ñu jing pơdrŏng. </verse>
        <verse number="17">Ñu đuaĭ tui Pôl hăng ƀing gơmơi, ur kraih: “Ƀing anai jing ƀing ding kơna kơ Ơi Adai Pô Glông Hloh. Gơñu pơhaih jơlan tơlơi pơklaih kơ ƀing gih.” </verse>
        <verse number="18">Ñu ngă tui anŭn amăng lu hrơi, tơl Pôl bơngơ̆t bơngañ ƀu sŭk, tui anŭn ñu wir glaĭ laĭ kơ yang sat: “Amăng anăn Yêsu Krist kâo pơđar kơ ŏng tơbiă bĕ mơ̆ng đah kơmơi anai.” Ƀơi mông anŭn mơtam yang sat tơbiă mơ̆ng ñu.</verse>
        <verse number="19">Tơ ƀing khua đah kơmơi anŭn ƀuh gơñu rơngiă hĭ laih tơlơi čang rơmang dưi ƀơ̆ng lu prăk, gơñu mă čaŏ Pôl hăng Silas, dui ba gơñu pơ anih sang bruă kơnuk kơna, pioh gơñu ƀơi anăp ƀing khua wai lăng. </verse>
        <verse number="20">Gơñu dui ba ƀing gơ̆ nao pơ anăp khua kơnuk kơna Rôm, gơñu laĭ: “Ƀing mơnuih anai jing ƀing Yuđa, gơñu ngă pơrŭng plei ƀing ta. </verse>
        <verse number="21">Gơñu pơtô tơlơi phiăn pơkơdơ̆ng glaĭ hăng tơlơi juăt, ƀing ta ƀu tŭ ôh kŏn dưi ngă tui lơi, yua kơ ƀing ta jing mơnuih Rôm.” </verse>
        <verse number="22">Ƀing mơnuih lu tơgŭ đĭ pơgop hăng gơñu ăt pơkơdơ̆ng hăng dua čô ding kơna mơ̆n; tui anŭn yơh, ƀing khua wai lăng hek lui ao ƀing gơ̆ hăng pơđar brơi arăng taih ƀing gơ̆ hăng gai. </verse>
        <verse number="23">Giơ̆ng arăng taih ƀing gơ̆ lu laih, gơñu krư̆ hĭ ƀing gơ̆ amăng sang mơnă, hăng pơtă kơ khua sang mơnă gak wai hăng tơlơi kơjăp. </verse>
        <verse number="24">Hmư̆ tơlơi pơtă anŭn, khua wai sang mơnă krư̆ ƀing gơ̆ amăng anih kơnăm mơmŏt, hăng anŭh hĭ tơkai ƀing gơ̆.</verse>
        <verse number="25">Hlăk tơ̆ng krah mlam, tơdang Pôl hăng Silas iâu laĭ hăng adoh bơni hơơč kơ Ơi Adai, laih anŭn ƀing mơnă leng kơ dŏ hmư̆ ƀing gơ̆. </verse>
        <verse number="26">Blĭp hmâo tơlơi pơpư̆ lŏn tơnah kơtang biă mă, tơl atur sang mơnă pơpư̆ pơgơi; mông anŭn abih bang bah amăng leng kơ pŏk hĭ soh sel, abih bang hrĕ čuăk tơgloh hĭ mơ̆ng ƀing mơnă. </verse>
        <verse number="27">Khua wai sang mơnă pơdưh hăng ƀuh bah amăng sang mơnă leng kơ pŏk hĭ soh sel, ñu pơmĭn ƀing mơnă đuaĭ abih laih, ñu suă đao kiăng pơdjai ñu pô. </verse>
        <verse number="28">Samơ̆ Pôl ur iâu: “Anăm ngă pơrăm pô ih ôh, yua kơ abih bang gơmơi ăt dŏ pơ anai soh sel!” </verse>
        <verse number="29">Pô wai sang mơnă iâu arăng mă apui kơđen hăng nao mŭt amăng sang mơnă. Ñu tơtư̆ drơi jan hăng tơlơi hwĭ biă mă laih anŭn bon ƀơi yŭ tơkai Pôl hăng Silas. </verse>
        <verse number="30">Giơ̆ng anŭn ñu ba dua gơñu tơbiă pơ gah rơngiao, hăng tơña: “Ơ ƀing khua, hơgĕt kâo khŏm ngă kiăng kơ dưi klaih?” </verse>
        <verse number="31">Gơñu laĭ glaĭ: “Đaŏ bĕ kơ Khua Yang Yêsu, ih laih anŭn mơnuih amăng sang anŏ ih či klaih.” </verse>
        <verse number="32">Gơñu pơtô boh pơhiăp Khua Yang kơ ñu wơ̆t kơ abih bang ƀing dŏ amăng sang ñu. </verse>
        <verse number="33">Amăng mlam anŭn, ƀơi mông anŭn mơtam, khua sang mơnă ba gơñu tơbiă hăng rao nam rơka gơñu. Laih anŭn ñu hăng abih sang anŏ ñu leng kơ tŭ ƀatem mơtam. </verse>
        <verse number="34">Pô wai sang mơnă ba gơñu mŭt amăng sang ñu, laih anŭn pŭ pơkra mơnơ̆ng ƀơ̆ng huă kơ dua gơñu; ñu hăng abih bang sang anŏ ñu bă hăng tơlơi hơ̆k mơak biă mă, yua kơ hmâo đaŏ laih kơ Ơi Adai.</verse>
        <verse number="35">Truh mơguah adai rơđah, ƀing khua prŏng pơkiaŏ nao ƀing tơhan gak wai laĭ kơ pô wai sang mơnă hăng laĭ: “Phư hĭ bĕ ƀing mơnuih anŭn.” </verse>
        <verse number="36">Tui anŭn, pô wai sang mơnă laĭ kơ Pôl: “Ƀing khua prŏng pơkiaŏ mơnuih rai laĭ brơi phư hĭ yơh ƀing gih. Tui anŭn ră anai tơbiă bĕ, laih anŭn nao hăng tơlơi rơnŭk rơnua.” </verse>
        <verse number="37">Samơ̆ Pôl laĭ kơ gơñu: “Gơmơi jing ƀing ană plei pla Rôm; gơñu aka phat kơđi ƀing gơmơi ôh samơ̆ gơñu taih laih gơmơi hăng gai ƀơi anăp ƀing ană plei pla hăng krư̆ hĭ ƀing gơmơi amăng sang mơnă. Ră anai gơñu kiăng phư hĭ gơmơi hăng tơlơi hơgơ̆m hă? Ƀu dưi ôh! Khŏm ƀing gơñu pô rai phư gơmơi.” </verse>
        <verse number="38">Ƀing khua tơhan laĭ pơthâo boh pơhiăp anŭn kơ ƀing khua wai lăng, ƀing gơñu hwĭ biă mă, tơ gơñu thâo Pôl hăng Silas jing ană plei pla Rôm. </verse>
        <verse number="39">Tui anŭn, ƀing khua prŏng nao rơkâo tơlơi pap mơ̆ng gơñu. Gơñu pŏk hĭ dua gơñu hăng rơkâo dua gơñu đuaĭ mơ̆ng plei. </verse>
        <verse number="40">Tui anŭn gơñu tơbiă mơ̆ng sang mơnă hăng nao pơ sang HʼLiđi. Giơ̆ng gơñu čuă ngui hăng pơtrŭt pơđĭ pran jua ƀing adơi ayŏng, gơñu tơbiă nao yơh.</verse>
      </chapter>
      <chapter number="17">
        <verse number="1">Pôl hăng Silas găn nao plei Amphipôlis hăng plei Apôlôni, giơ̆ng anŭn truh pơ plei Têsalônik. Pơ anŭn hmâo sa boh sang bơjơnum ƀing ană Yuđa. </verse>
        <verse number="2">Tui hăng tơlơi ñu juăt ngă, Pôl mŭt amăng sang bơjơnum, amăng klâo hrơi saƀat ñu pơrơjah pơgăl hăng gơñu, mă mơ̆ng Tơlơi Ơi Adai Pơhiăp, </verse>
        <verse number="3">Pôl yua hră Ơi Adai pơhiăp pơblang bơrơđah hăng pơsĭt brơi kơ tơlơi Krist khŏm tŭ tơlơi tơnap tap laih anŭn hơdip glaĭ mơ̆ng ƀing djai. Ñu laĭ: “Yêsu pô kâo ngă gơ̆ng jơlan kơ ƀing gih anai, Ñu yơh jing Yang Krist.” </verse>
        <verse number="4">Hmâo đơđa amăng ƀing gơñu tŭ ư nao hrŏm hăng Pôl laih anŭn Silas. Laih anŭn kar kaĭ mơ̆n hmâo lu ƀing Grek kơkuh pơpŭ kơ Ơi Adai laih, wơ̆t hăng lu ƀing đah kơmơi arăng pơpŭ ăt đaŏ mơ̆n. </verse>
        <verse number="5">Samơ̆ ƀing Yuđa moañ nač, jak ƀing sat ƀai tă tăn dŏ amăng jơlan glung. Gơñu pơƀŭt pơsur mơnuih lu ngă pơrŭng pơrăng ur amăng plei, laih anŭn blŭng mŭt sang Jason, sem hơduah Pôl hăng Silas, kiăng mă gơñu ba pơ gah rơngiao ƀơi anăp ană plei pla. </verse>
        <verse number="6">Samơ̆ tơ gơñu sem ƀu ƀuh ƀing anŭn ôh, gơñu mă dui ba Jason hăng đơđa ƀing adơi ayŏng đaŏ nao pơ anăp ƀing khua wai lăng plei prŏng, laih anŭn ur: “Ƀing anai hmâo ngă pơrŭng abih lŏn tơnah, ră anai gơñu truh laih pơ anai, </verse>
        <verse number="7">laih anŭn Jason hmâo pơdŏp gơñu amăng sang ñu. Abih bang gơñu pơkơdơ̆ng glaĭ hăng tơlơi juăt Sêsar, gơñu laĭ hmâo sa čô pơtao pơkŏn jing Yêsu.” </verse>
        <verse number="8">Hmư̆ hơdôm tơlơi anŭn, ƀing ană plei pla hăng ƀing khua wai lăng plei prŏng hmâo tơlơi rŭng răng. </verse>
        <verse number="9">Giơ̆ng ƀing khua prŏng mă Jason hăng ƀing mơnuih pơkŏn kla prăk pơsir tui hăng tơlơi juăt pơkă, gơñu phư hĭ ƀing gơ̆ yơh.</verse>
        <verse number="10">Amăng mlam anŭn mơtam ƀing adơi ayŏng pơkiaŏ Pôl hăng Silas nao pơ plei Bêrê. Tơ gơñu truh laih, gơñu mŭt amăng sang bơjơnum ƀing Yuđa. </verse>
        <verse number="11">Ƀing ană Yuđa pơ anai jing mơnuih hmâo pran jua hiam hloh kơ ƀing pơ plei Têsalônik, yua kơ ƀing gơñu tŭ mă boh pơhiăp Ơi Adai hăng abih pran jua kiăng biă mă, rĭm hrơi gơñu kơsem lăng hră Ơi Adai Pơhiăp kiăng thâo kơ tơlơi Pôl pơtô anŭn jing djơ̆ mơ̆. </verse>
        <verse number="12">Yua kơ anŭn hmâo lu mơnuih amăng ƀing gơñu đaŏ kơ Khua Yang, amăng anŭn hmâo ƀing đah kơmơi Grek jing ƀing arăng pơpŭ, laih anŭn wơ̆t ƀing đah rơkơi lu mơ̆n. </verse>
        <verse number="13">Samơ̆ tơ ƀing Yuđa pơ plei Têsalônik thâo Pôl ăt pơtô boh pơhiăp Ơi Adai pơ plei Bêrê mơ̆n, gơñu nao pơ anŭn mơ̆n kiăng pơsur ƀing ană plei ngă pơrŭng. </verse>
        <verse number="14">Hlăk anŭn tañ mơtam ƀing adơi ayŏng pơkiaŏ Pôl nao gah ia rơsĭ. Samơ̆ Silas hăng Timôthê ăt dŏ glaĭ pơ plei Bêrê. </verse>
        <verse number="15">Ƀing mơnuih ba Pôl nao truh pơ plei Athen, laih anŭn gơñu wơ̆t glaĭ pơ plei Bêrê, giơ̆ng Pôl hmâo pơtă kơ gơñu brơi laĭ kơ Silas hăng Timôthê khŏm nao pơ ñu jai tañ jai hiam hloh.</verse>
        <verse number="16">Tơdang Pôl dŏ tơguan Silas hăng Timôthê pơ plei Athen, Pôl bă hăng tơlơi hil, yua kơ ñu ƀuh plei anŭn bă hăng rup trah. </verse>
        <verse number="17">Tui anŭn, amăng sang bơjơnum Pôl pơrơjah pơgăl hăng ƀing Yuđa wơ̆t hăng ƀing djuai tuai tui tơlơi đaŏ Yuđa, laih anŭn wơ̆t hăng ƀing mơnuih ñu bưp pơ sang sĭ mia rĭm hrơi. </verse>
        <verse number="18">Kar kaĭ mơ̆n hmâo đơđa ƀing hrăm lu amăng tơpul Êpikur laih anŭn ƀing Stôik bưp ñu. Đơđa gơñu laĭ: “Hơgĕt pô thâo pơkrưh anai kiăng laĭ?”
Ƀing pơkŏn laĭ: “Rŏ dah pô anai pơtô tơlơi ƀing yang čar tuai,” yua kơ Pôl pơtô Tơlơi Phrâo Hiam Yêsu laih anŭn tơlơi hơdip glaĭ. </verse>
        <verse number="19">Gơñu mă Pôl hăng ba nao pơ anih bơjơnum Arêôpa, hăng laĭ: “Dưi mơ̆ ih brơi gơmơi thâo hơgĕt tơlơi pơtô phrâo ih hmâo anŭn? </verse>
        <verse number="20">Yua kơ khul tơlơi ih pơtô gơmơi hmư̆ phara đơi; hnŭn yơh gơmơi kiăng thâo hơgĕt khul tơlơi anŭn kiăng laĭ.” </verse>
        <verse number="21">Yua kơ abih ƀing mơnuih plei Athen hăng abih ƀing djuai tuai dŏ pơ anŭn kơnơ̆ng hơduah kiăng pơhiăp hăng hmư̆ tơlơi phrâo hling đôč.</verse>
        <verse number="22">Tui anŭn Pôl dŏ dơ̆ng tơ̆ng krah ƀơi anih arăng pia Arêôpa hăng laĭ: “Ơ ƀing mơnuih plei Athen, kâo ƀuh ƀing gih hur har biă mă amăng tơlơi kơkuh pơpŭ kơ yang. </verse>
        <verse number="23">Yua kơ tơdang kâo nao djŏp amăng plei ƀing gih laih anŭn kâo lăng khul anih ƀing gih kơkuh pơpŭ, kâo ăt ƀuh mơ̆n ƀơi kơƀang ngă yang ƀing gih hmâo čih boh hră: ‘Kơkuh Yang Ƀu Thâo Krăn.’ Tui anŭn yang ƀing gih kơkuh pơpŭ samơ̆ ƀu thâo krăn ôh, kơ Pô anŭn yơh kâo pơhaih kơ ƀing gih. </verse>
        <verse number="24">Ơi Adai, Pô hrih lŏn tơnah laih anŭn abih bang mơnơ̆ng amăng anŭn, jing Khua Yang kơ adai hăng lŏn tơnah, ƀu dŏ ôh amăng sang kơkuh pơpŭ tơngan ană mơnuih ngă. </verse>
        <verse number="25">Ñu ăt kŏn kiăng tơngan ană mơnuih mă bruă brơi kơ Ñu lơi, hrup hăng Ñu kơƀah mơnơ̆ng, yua kơ mơ̆ng Ñu yơh pô brơi tơlơi hơdip, tơlơi suă jua, hăng djŏp mơta mơnơ̆ng pơkŏn kơ ană mơnuih. </verse>
        <verse number="26">Mơ̆ng sa čô mơnuih, Ñu hmâo pơjing rai abih djuai mơnuih hăng ngă brơi gơñu dŏ tar ƀar lŏn tơnah. Ñu hmâo pơkă brơi rơnŭk ƀing gơñu hơdip hăng guai lŏn anih gơñu dŏ, </verse>
        <verse number="27">Ñu ngă tui anŭn kiăng kơ gơñu ruaih sư̆, sem hơduah Ơi Adai hăng tơlơi čang rơmang dưi bưp Ñu. Wơ̆t dah Ñu ƀu dŏ ataih hăng rĭm čô amăng ƀing ta ôh. </verse>
        <verse number="28">Yua kơ,
‘Amăng Ñu ƀing ta dưi hmâo rai, hmâo tơlơi hơdip, tơlơi pơpư̆ hyu.’
Kar hăng đơđa ƀing thâo pơrơtưh ƀing gih hmâo laĭ,
Ƀing ta ăt jing ană tơčo Ñu mơ̆n.</verse>
        <verse number="29">Tui anŭn, yua kơ ƀing ta jing ƀing ană Ơi Adai, anăm ƀing ta pơmĭn ôh kơ Ơi Adai jing kar hăng hơbŏ rup trah ngă hăng mah, prăk, ƀôdah boh pơtâo mơ̆ng bruă tơngan hăng tơlơi rơgơi ană mơnuih ngă. </verse>
        <verse number="30">Ơi Adai ƀu tuĕn pioh ôh tơlơi soh rơnŭk mơnuih mlŭk mơgu đưm, samơ̆ ră anai Ñu pơđar kơ abih bang mơnuih dŏ tar ƀar khŏm kơhmal tơlơi soh. </verse>
        <verse number="31">Yua kơ Ơi Adai hmâo pơkă laih sa hrơi Ñu či brơi sa čô pô Ñu hmâo ruah laih phat kơđi lŏn tơnah hăng tơlơi tơpă. Ñu hmâo ngă gơ̆ng jơlan pơklă laih tơlơi anŭn kơ abih bang mơnuih hăng tơlơi Ñu hmâo pơhơdip glaĭ laih Yêsu mơ̆ng ƀing djai.”</verse>
        <verse number="32">Tơ gơñu hmư̆ Pôl pơhiăp djơ̆ kơ tơlơi hơdip glaĭ mơ̆ng ƀing djai, đơđa mơnuih djik mưč; samơ̆ ƀing pơkŏn laĭ: “Ƀing gơmơi kiăng hmư̆ ih pơhiăp kơ tơlơi anai sa wơ̆t dơ̆ng.” </verse>
        <verse number="33">Tui anŭn, Pôl tơbiă hĭ mơ̆ng gơñu. </verse>
        <verse number="34">Hmâo đơđa đuaĭ tui hăng ñu laih anŭn đaŏ, amăng ƀing anŭn hmâo Denis jing sa čô amăng tơpul ƀing khua phat kơđi Arêôpa, hăng sa čô đah kơmơi anăn gơ̆ jing HʼDamaris, laih anŭn wơ̆t hăng ƀing mơnuih pơkŏn dơ̆ng.</verse>
      </chapter>
      <chapter number="18">
        <verse number="1">Giơ̆ng kơ anŭn, Pôl mơ̆ng plei Athen nao pơ plei Kôrantô. </verse>
        <verse number="2">Pơ anŭn ñu bưp sa čô mơnuih Yuđa anăn ñu Akilas mơnuih čar Pônt, mơ̆ng čar Itali hrŏm hơbĭt hăng bơnai ñu HʼPrisil phrâo truh, yua kơ pơtao Klôd hmâo pơđar laih brơi abih bang ƀing Yuđa tơbiă mơ̆ng plei Rôm. Pôl nao čuă gơñu, </verse>
        <verse number="3">laih anŭn yua kơ gơñu mă sa mơta bruă hrŏm hơbĭt, hnŭn yơh Pôl dŏ hrŏm amăng sang gơñu. Gơñu ngă bruă sĭt sang khăn. </verse>
        <verse number="4">Rĭm hrơi saƀat, Pôl pơtô amăng sang bơjơnum, laih anŭn pơđur ƀing Yuđa hăng ƀing Grek đaŏ.</verse>
        <verse number="5">Tơ Silas hăng Timôthê mơ̆ng čar Masêđôn truh, Pôl pioh hăng abih pran jua kơnơ̆ng kơ tơlơi pơtô, pơhrăm hăng ngă gơ̆ng jơlan pơklă brơi kơ ƀing Yuđa kơ Yêsu jing Yang Krist. </verse>
        <verse number="6">Ƀing Yuđa pơkơdơ̆ng hăng hơtoh djraĭ kơ ñu, Pôl rơyuh ao ñu hăng laĭ kơ ƀing anŭn: “Brơi drah ƀing gih tuh glaĭ ƀơi akŏ ƀing gih pô. Kâo ƀu soh hơgĕt gĕt ôh. Mơ̆ng anai pơ anăp, kâo či nao pơ ƀing djuai tuai.” </verse>
        <verse number="7">Ñu tơbiă mơ̆ng anŭn hăng mŭt amăng sang sa čô đah rơkơi anăn ñu Titus Justus, sa čô mơnuih kơkuh pơpŭ kơ Ơi Adai; sang ñu ƀơi guai hăng sang bơjơnum. </verse>
        <verse number="8">Krispus, khua wai sang bơjơnum, hrŏm hơbĭt hăng abih sang anŏ ñu đaŏ kơ Khua Yang. Ăt hmâo mơ̆n lu ƀing Kôrantô hmư̆ Pôl pơtô, gơñu đaŏ laih anŭn tŭ ƀatem.</verse>
        <verse number="9">Amăng mlam, Khua Yang laĭ kơ Pôl amăng tơlơi pơƀuh tui anai: “Anăm hwĭ ôh! Samơ̆ pơhiăp bĕ laih anŭn anăm dŏ rơiăt ôh; </verse>
        <verse number="10">yua kơ Kâo dŏ hrŏm hơbĭt hăng ih, ƀu hmâo hlơi dưi ngă sat kơ ih ôh. Yua kơ Kâo hmâo lu mơnuih amăng plei anai.” </verse>
        <verse number="11">Tui anŭn Pôl dŏ pơ anŭn sa thŭn năm blan, pơtô boh pơhiăp Ơi Adai kơ ƀing gơñu.</verse>
        <verse number="12">Hlăk Galiôn ngă khua wai kwar Akai, ƀing Yuđa pơgop glaĭ pơkơdơ̆ng hăng Pôl laih anŭn mă ba ñu pơ sang phat kơđi, </verse>
        <verse number="13">Gơñu laĭ: “Pô anai pơgŏ ƀing ană plei kơkuh pơpŭ kơ Ơi Adai phara hăng tơlơi juăt.”</verse>
        <verse number="14">Tơ Pôl čơdơ̆ng ha pơhiăp, Galiôn laĭ kơ ƀing Yuđa: “Ơ ƀing Yuđa, tơdah hmâo tơlơi hơgĕt soh ƀôdah sat ƀai, sĭt kâo hmâo tơlơi klih yua gir kiăng kơ dŏ hmư̆ ƀing gih. </verse>
        <verse number="15">Samơ̆ yua kơ anai jing tơlơi pơrơjah pơgăl kơ boh pơhiăp, kơ anăn kơnăl, laih anŭn kơ tơlơi juăt kơ pô ƀing gih, brơi ƀing gih phat kơđi mă gih pô bĕ; kâo ƀu kiăng phat kơđi tơlơi anŭn ôh.” </verse>
        <verse number="16">Giơ̆ng anŭn Galiôn puh pơđuaĭ hĭ gơñu mơ̆ng sang phat kơđi. </verse>
        <verse number="17">Laih anŭn abih bang ƀing anŭn mă Sôsthen khua wai sang bơjơnum, hăng taih gơ̆ ƀơi anăp sang phat kơđi, samơ̆ Galiôn ƀu bơngơ̆t kơ tơlơi anŭn ôh.</verse>
        <verse number="18"> Giơ̆ng tơlơi anŭn Pôl dŏ glaĭ sui hrơi dơ̆ng pơ plei Kôrantô. Laih anŭn ñu lui hĭ adơi ayŏng, đĭ kompăn nao pơ čar Siri, hrŏm hăng HʼPrisil laih anŭn Akilas, giơ̆ng ñu kuah hĭ ƀuk ñu pơ plei Sankrê, yua kơ ñu hmâo ƀuăn rơ̆ng laih. </verse>
        <verse number="19">Tơ gơñu truh pơ plei Êphêsô, Pôl lui hĭ HʼPrisil hăng Akilas pơ anŭn; giơ̆ng anŭn ñu mŭt amăng sang bơjơnum laih anŭn pơrơjah pơgăl hăng ƀing Yuđa. </verse>
        <verse number="20">Ƀing gơñu rơkâo Pôl dŏ glaĭ sui ƀiă dơ̆ng, samơ̆ ñu hơngah; </verse>
        <verse number="21">ñu lui hĭ ƀing gơ̆ hăng laĭ, “Kâo či wơ̆t glaĭ pơ ƀing gih dơ̆ng tơdah Ơi Adai kiăng.” Laih anŭn ñu đĭ kompăn đuaĭ hĭ mơ̆ng plei Êphêsô.</verse>
        <verse number="22">Tơ ñu trŭn mơ̆ng kompăn pơ Sêsarê, ñu nao pơ Yêrusalem, nao čuă ngui Phung Sang Ơi Adai pơ anŭn. Laih anŭn ñu trŭn nao pơ plei Antiôs. </verse>
        <verse number="23">Giơ̆ng kơ ñu dŏ pơ anŭn sui ƀiă, ñu nao čuă lu anih amăng čar Galati hăng čar Phriji, ngă pơkơjăp pơkơtang abih bang ƀing ding kơna.</verse>
        <verse number="24">Hlăk anŭn hmâo sa čô mơnuih Yuđa anăn ñu Apôlôs, plei ñu pơ Aleksandri, ñu truh pơ plei Êphêsô. Ñu jing sa čô mơnuih rơgơi pơhiăp biă mă hăng thâo hluh Tơlơi Ơi Adai Pơhiăp lu. </verse>
        <verse number="25">Ñu hmâo hrăm laih Jơlan Khua Yang. Hăng hmâo pran jua hur har pơtô, pơhrăm ƀlep djơ̆ hơdôm khul tơlơi djơ̆ kơ Yêsu, samơ̆ ñu kơnơ̆ng thâo kơ tơlơi ƀatem Yôhan đôč. </verse>
        <verse number="26">Ñu čơdơ̆ng pơtô hăng tơlơi khĭn biă mă amăng sang bơjơnum. Tơ HʼPrisil hăng Akilas hmư̆ ñu pơtô, gơñu jak ba gơ̆ pơ sang hăng pơblang brơi kơ ñu jơlan Ơi Adai klă rơđah hloh dơ̆ng. </verse>
        <verse number="27">Tơ Apôlôs kiăng nao pơ čar Akai, ƀing adơi ayŏng đaŏ djru ñu hăng tơlơi čih hră pơtă kơ ƀing ding kơna pơ čar anŭn brơi jum ñu hăng tơlơi klă hiam. Tơ ñu truh laih, ñu djru lu biă mă kơ ƀing mơnuih yua kơ mơ̆ng tơlơi pap Ơi Adai gơñu tŭ mă tơlơi đaŏ, </verse>
        <verse number="28">yua kơ ñu pơgăl kơtang biă mă hăng ƀing ană Yuđa ƀơi anăp ƀing mơnuih lu, yua hră Ơi Adai pơhiăp pơrơđah pơsĭt Yêsu yơh jing Yang Krist.</verse>
      </chapter>
      <chapter number="20">
        <verse number="1">Tơ tơlơi rŭng răng anŭn abih laih, Pôl pơkiaŏ nao arăng iâu pơƀŭt ƀing ding kơna. Giơ̆ng kơ pơtrŭt pơđĭ pran jua ƀing gơ̆, ñu lui ƀing gơ̆ hăng nao pơ čar Masêđôn. </verse>
        <verse number="2">Ñu găn djŏp tring anŭn, ñu yua lu boh pơhiăp pơtrŭt pơđĭ pran jua ƀing đaŏ, giơ̆ng anŭn ñu truh pơ čar Grek. </verse>
        <verse number="3">Ñu dŏ pơ anŭn klâo blan. Tơdang ñu čơdơ̆ng đĭ kompăn nao pơ čar Siri, ñu thâo ƀing Yuđa dưm tơlơi mơneč ngă sat ñu. Tui anŭn ñu khư̆p ư wơ̆t glaĭ găn čar Masêđôn. </verse>
        <verse number="4">Sôpatê ană đah rơkơi Pirus plei Bêrê nao hrŏm hơbĭt hăng ñu. Mơ̆ng ƀing Têsalônik hmâo Aristark hăng Sêkundu; Gaius plei Derbơ laih anŭn Timôthê; čar Asi hmâo Tisik hăng Trôphim. </verse>
        <verse number="5">Ƀing anai nao hlâo hăng dŏ tơguan ƀing gơmơi pơ plei Trôas. </verse>
        <verse number="6">Giơ̆ng hrơi phĕt Ƀañ Tơpŭng Ƀu Hmâo Tơpơi, gơmơi đĭ kompăn mơ̆ng plei Philip, laih anŭn rơgao rơma hrơi gơmơi bưp ƀing gơñu pơ plei Trôas. Pơ anŭn gơmơi dŏ tơjuh hrơi.</verse>
        <verse number="7">Hrơi tal sa amăng hrơi kơ̆m, tơdang ƀing gơmơi bơjơnum glaĭ kiăng wơ̆k ƀañ tơpŭng. Pôl pơtô kơ ƀing ding kơna, yua kơ hrơi pơgi gơmơi khŏm nao, hnŭn yơh Pôl pơtô tơl truh krah mlam. </verse>
        <verse number="8">Amăng adŭ tal glong anih gơmơi bơjơnum hmâo lu apui kơđen. </verse>
        <verse number="9">Hmâo sa čô tơdăm anăn ñu Ơtik dŏ ber ƀơi bah amăng phă. Ñu pĭt gui tơdang Pôl dŏ pơtô glong biă mă. Laih anŭn ñu pĭt wơr, mơ̆ng adŭ tal klâo ñu lĕ trŭn pơ lŏn, tơ arăng rŭ đĭ ñu ƀuh ñu djai laih. </verse>
        <verse number="10">Samơ̆ Pôl trŭn, ñu tơkui krôp mă ñu hăng laĭ: “Anăm rŭng răng ôh, ñu ăt dŏ hơdip đôč!” </verse>
        <verse number="11">Giơ̆ng anŭn Pôl đĭ glaĭ pơ adŭ tal glong dơ̆ng, ñu wơ̆k ƀañ tơpŭng hăng ƀơ̆ng. Ñu pơhiăp ră ruai hăng gơñu dơ̆ng sui tơl truh mơguah, laih anŭn ñu nao yơh. </verse>
        <verse number="12">Arăng ba pô tơdăm anŭn glaĭ pơ sang ñu ăt dŏ hơdip, hnŭn yơh ƀing gơñu hmâo tơlơi pơalum lu biă mă.</verse>
        <verse number="13">Gơmơi đĭ kompăn nao hlâo pơ plei Asôs. Pơ anŭn gơmơi či bưp Pôl; yua kơ Pôl kiăng nao jơlan lŏn, hnŭn yơh ñu hmâo pơkra laih tui anŭn. </verse>
        <verse number="14">Tơ ñu bưp laih ƀing gơmơi ƀơi plei Asôs, gơmơi čơkă ñu đĭ kompăn nao pơ plei Mitilen. </verse>
        <verse number="15">Mơ̆ng anŭn gơmơi đĭ kompăn laih anŭn hrơi pơgi gơmơi truh pơ gah anăp plao ia Čiôs. Hrơi tơdơi gơmơi weh nao pơ plei Samôs, laih anŭn hrơi tơdơi tŏ tui anŭn gơmơi truh pơ plei Milê. </verse>
        <verse number="16">Yua kơ Pôl khư̆p ư kơnơ̆ng găn lui plei Êphêsô, ƀu jưh pơ anŭn ôh hwĭ kơ rơngiă hĭ hrơi mông amăng kwar Asi. Yua kơ ñu hăt kiăng nao, tơdah dưi ñu kiăng truh pơ plei Yêrusalem amăng hrơi phĕt Pantơkôt.</verse>
        <verse number="17">Mơ̆ng plei Milê Pôl pơkiaŏ nao mơnuih pơ plei Êphêsô iâu ƀing kŏng tha amăng Phung Sang Ơi Adai nao pơ ñu. </verse>
        <verse number="18">Tơ gơñu truh laih, ñu pơhiăp hăng ƀing gơ̆: “Ƀing gih pô leng kơ thâo laih, hyư̆m kâo hmâo dŏ dơ̆ng ƀơ̆ng huă hrŏm hăng ƀing gih nanao rĭm hrơi čơdơ̆ng mơ̆ng hrơi kâo truh pơ kwar Asi. </verse>
        <verse number="19">Kâo mă bruă Khua Yang hăng abih pran jua luă gŭ, hăng lu ia mơta, hăng tŭ lu tơlơi lông lăng truh kơ kâo yua mơ̆ng ƀing Yuđa dưm tơlơi mơneč ngă pơrăm kâo. </verse>
        <verse number="20">Ƀing gih thâo laih kâo ƀu hmâo pơdŏp ôh tơlơi tŭ yua kơ ƀing gih, ră ruai hăng pơtô kơ ƀing gih ƀơi anăp lu mơnuih ƀôdah amăng rĭm boh sang. </verse>
        <verse number="21">Kâo hmâo pơtô laĭ kơ ƀing Yuđa wơ̆t ƀing Grek kơ tơlơi kơhmal tơlơi soh hăng Ơi Adai, laih anŭn tơlơi đaŏ ƀơi Yêsu Krist Khua Yang ƀing ta. </verse>
        <verse number="22">Lăng bĕ, ră anai Yang Bơngăt Hiam hmâo pơtrŭt kâo nao pơ plei Yêrusalem, ƀu thâo ôh hơgĕt tơlơi či truh kơ kâo pơ anŭn; </verse>
        <verse number="23">kơnơ̆ng kâo thâo Yang Bơngăt Hiam hmâo pơthâo hlâo brơi kâo amăng rĭm boh plei, hrĕ čuăk hăng tơlơi tơnap tap dŏ tơguan kâo. </verse>
        <verse number="24">Samơ̆ kâo ƀu yap tơlơi hơdip kâo jing yom kơ kâo pô ôh, tŭ kơ ngă pơgiơ̆ng hĭ abih bruă kâo hmâo mă tŭ laih mơ̆ng Khua Yang Yêsu, kiăng kâo pơhaih Tơlơi Phrâo Hiam kơ tơlơi pap Ơi Adai.</verse>
        <verse number="25">Ră anai kâo thâo abih bang amăng ƀing gih, jing ƀing kâo hmâo pơtô laih kơ dêh čar pơtao Ơi Adai, ƀu hmâo sa čô hlơi či ƀuh ƀô̆ mơta kâo dơ̆ng ôh. </verse>
        <verse number="26">Yua kơ anŭn yơh, hrơi anai kâo pơthâo pơklă ƀơi anăp ƀing gih, kâo ƀu soh hăng drah kơ abih bang ƀing gih ôh. </verse>
        <verse number="27">Yua kơ kâo ƀu hơngah ôh pơhaih kơ ƀing gih abih bang tơlơi Ơi Adai kơñăm. </verse>
        <verse number="28">Tui anŭn răng bĕ kơ ƀing gih pô laih anŭn kơ abih bang khul triu Yang Bơngăt Hiam hmâo pioh ƀing gih jing ƀing kiaŏ wai, kiăng čem rong Phung Sang Ơi Adai lơ̆m kơ Ơi Adai, ƀing Ñu song mă laih hăng drah Ană Ñu pô </verse>
        <verse number="29">Kâo thâo tơdơi kơ kâo đuaĭ, či hmâo lu asâo tan hơtai či mŭt amăng ƀing gih, gơñu ƀu hơ-ưi khul triu ôh. </verse>
        <verse number="30">Mơ̆ng tơ̆ng krah ƀing gih pô či hmâo mơnuih tơgŭ đĭ pơtô khul tơlơi ƀlor, kiăng dui ba ƀing ding kơna đuaĭ tui gơñu. </verse>
        <verse number="31">Tui anŭn, dŏ răng bĕ, hơdơr glaĭ bĕ amăng klâo thŭn kâo ƀu pơdơi ôh luh lu ia mơta, hrơi hăng mlam kâo pơtô kơ rĭm čô ƀing gih.</verse>
        <verse number="32">Ră anai kâo jao ƀing gih kơ Ơi Adai laih anŭn kơ boh pơhiăp tơlơi pap Ñu, jing boh pơhiăp dưi pơdơ̆ng hăng pha brơi kong ngăn kơ ƀing gih hrŏm hơbĭt hăng abih bang ƀing mơnuih rơgoh hiam. </verse>
        <verse number="33">Kâo ƀu hưp kơ prăk, mah, ƀôdah sum ao arăng ôh. </verse>
        <verse number="34">Ƀing gih pô thâo laih hăng dua ƀĕ tơngan anai yơh mă bruă hmâo mơnơ̆ng yua kơ kâo pô, laih anŭn kơ ƀing hrŏm hơbĭt hăng kâo. </verse>
        <verse number="35">Kâo hmâo pơtô kơčrâo brơi laih kơ ƀing gih amăng abih bang bruă, ƀing ta khŏm triăng mă bruă tui anŭn kiăng kơ gŭm djru ƀing ƀu anăm mă bruă, hăng hơdơr glaĭ boh pơhiăp Khua Yang Yêsu pô hmâo pơhiăp: ‘Pha brơi jing hmâo tơlơi mơyun hloh kơ mă tŭ.’”</verse>
        <verse number="36">Giơ̆ng Pôl pơhiăp khul tơlơi anŭn, ñu tŏ tơŭt iâu laĭ hrŏm hơbĭt hăng abih bang ƀing gơ̆. </verse>
        <verse number="37">Abih bang gơñu leng kơ hia soh sel, hăng kuar mă tơkuai Pôl laih anŭn čŭm. </verse>
        <verse number="38">Gơñu ruă rơngot hloh dơ̆ng, yua kơ tơlơi Pôl laĭ ƀing gơñu ƀu či ƀuh ƀô̆ mơta ñu dơ̆ng ôh. Giơ̆ng anŭn gơñu drông ba Pôl truh pơ kompăn.</verse>
      </chapter>
      <chapter number="21">
        <verse number="1">Ƀing gơmơi čơlah mơ̆ng gơñu, gơmơi đĭ kompăn hăng nao tơpă pơ plei Kôs. Hrơi tơdơi gơmơi truh pơ plei Rôt, hăng mơ̆ng anŭn gơmơi nao truh pơ plei Patara. </verse>
        <verse number="2">Gơmơi ƀuh pơ anŭn sa boh kompăn nao pơ čar Phênisi, tui anŭn gơmơi đĭ kompăn hăng nao yơh. </verse>
        <verse number="3">Tơ gơmơi ƀuh plao ia Čiprơ, gơmơi găn nao gah dơnŭng kơ plao anai hlŏng truh pơ čar Siri, laih anŭn gơmơi trŭn ƀơi hang plei Tir; yua kơ pơ anŭn arăng khŏm pơtrŭn hĭ gơnam mơ̆ng kompăn. </verse>
        <verse number="4">Giơ̆ng gơmơi hơduah ƀuh laih ƀing ding kơna, gơmơi dŏ pơ anŭn tơjuh hrơi. Ƀing đaŏ hmâo Yang Bơngăt Hiam pơtrŭt, gơñu laĭ kơ Pôl anăm đĭ nao pơ Yêrusalem ôh. </verse>
        <verse number="5">Samơ̆ tơ hrơi gơmơi dŏ jưh pơ anŭn abih laih, gơmơi nao dơ̆ng. Abih ƀing đaŏ hrŏm hơbĭt hăng ană bơnai gơñu drông ba gơmơi truh pơ gah rơngiao plei, abih bang gơmơi tŏ tơŭt ƀơi hang ia rơsĭ hăng iâu laĭ. </verse>
        <verse number="6">Giơ̆ng pơhiăp tơlơi pơčơlah, gơmơi đĭ kompăn laih anŭn gơñu wơ̆t glaĭ hĭ pơ sang.</verse>
        <verse number="7">Mơ̆ng plei Tir gơmơi đĭ kompăn nao truh pơ plei Pôtôlêmê. Gơmơi čuă ngui ƀing adơi ayŏng đaŏ hăng dŏ hrŏm hơbĭt hăng gơñu sa hrơi. </verse>
        <verse number="8">Hrơi tơdơi gơmơi nao pơ plei Sêsarê, gơmơi mŭt dŏ amăng sang Philip pô pơtô Tơlơi Phrâo Hiam. Ñu jing sa čô amăng tơjuh čô ƀing tha sang yang pơ plei Yêrusalem. </verse>
        <verse number="9">Ñu hmâo pă čô ană dra aka dŏ rơkơi, gơñu hmâo tơlơi pha brơi thâo pơhiăp laĭ lui hlâo. </verse>
        <verse number="10">Tơdang ƀing gơmơi dŏ pơ anŭn ƀiă hrơi, hmâo sa čô pô laĭ lui hlâo anăn ñu Agabus trŭn rai mơ̆ng Yuđa. </verse>
        <verse number="11">Ñu truh pơ ƀing gơmơi, ñu mă hơdrăng kơiăng Pôl, akă tơkai tơngan pô ñu hăng laĭ: “Anai jing boh pơhiăp Yang Bơngăt Hiam laĭ: ‘Kar hăng anai yơh ƀing Yuđa pơ Yêrusalem či čăp hĭ pô hơdrăng kơiăng anai laih anŭn gơñu či jao hĭ gơ̆ amăng tơngan ƀing djuai tuai.’” </verse>
        <verse number="12">Tơ gơmơi hmư̆ hơdôm tơlơi anŭn, gơmơi hăng ƀing đaŏ pơ anŭn kơwưh kơ Pôl anăm đĭ nao pơ plei Yêrusalem ôh. </verse>
        <verse number="13">Samơ̆ Pôl laĭ glaĭ: “Ƀing gih ngă hơgĕt, ƀing gih hia tui anŭn ngă pơruă pran jua kâo? Yua kơ kâo prăp pre ƀu djơ̆ kơnơ̆ng tŭ tơlơi arăng čăp đôč ôh, samơ̆ wơ̆t kơ tŭ tơlơi djai pơ Yêrusalem yua kơ anăn Khua Yang Yêsu mơ̆n.” </verse>
        <verse number="14">Yua kơ ñu ƀu tŭ ôh kơ tơlơi ƀing gơmơi pơđur, gơmơi ƀu thâo pơgŏ ñu dơ̆ng ôh, laih anŭn laĭ: “Brơi tơlơi Khua Yang kiăng dưi jing.”</verse>
        <verse number="15">Tơdơi kơ khul hrơi anŭn, ƀing gơmơi prăp rơmet gơnam hăng đĭ nao pơ Yêrusalem. </verse>
        <verse number="16">Hmâo đơđa ƀing ding kơna mơ̆ng plei Sêsarê nao hrŏm hăng gơmơi. Gơñu ba gơmơi pơ sang Manasôn mơnuih plao ia Čiprơ, sa čô ƀing ding kơna đaŏ mơ̆ng blŭng hlâo, laih anŭn gơmơi dŏ amăng sang gơ̆.</verse>
        <verse number="17">Tơ gơmơi truh pơ Yêrusalem, ƀing adơi ayŏng nao čơkă jum gơmơi hăng tơlơi mơak mơai. </verse>
        <verse number="18">Hrơi tơdơi, Pôl hrŏm hơbĭt hăng ƀing gơmơi nao čuă Yakơ; abih bang ƀing kŏng tha hmâo ƀô̆ mơta pơ anŭn. </verse>
        <verse number="19">Giơ̆ng kơkuh tơña hăng ƀing gơñu, Pôl ră ruai abih tơlơi Ơi Adai hmâo ngă laih tơ̆ng krah ƀing Djuai Tuai găn mơ̆ng bruă mơnuă ñu. </verse>
        <verse number="20">Tơ gơñu hmư̆ giơ̆ng tơlơi anŭn, abih gơñu pơpŭ bơni hơơč kơ Ơi Adai. Hnŭn yơh gơñu laĭ hăng Pôl: “Ơ Ayŏng, ih ƀuh yơh, hmâo lu rơbâo ƀing Yuđa đaŏ laih; abih bang gơñu hur har kơ Tơlơi Juăt. </verse>
        <verse number="21">Gơñu hmâo hmư̆ hing arăng laĭ kơ ih pơtô abih bang ƀing Yuđa dŏ amăng ƀing čar Djuai Tuai brơi lui hĭ tơlơi juăt Môis, pơtă kơ ƀing gơñu anăm khăt klĭ ƀing ană gơñu ôh, kŏn djă pioh tơlơi phiăn lơi. </verse>
        <verse number="22">Tui anŭn, hyư̆m či ngă? Sĭt yơh ƀing gơñu hmư̆ kơ ih hmâo truh laih pơ anai. </verse>
        <verse number="23">Tui anŭn, brơi ih ngă bĕ tui hăng tơlơi gơmơi pơtă kơ ih. Gơmơi hmâo pă čô hlăk đom hăng tơlơi ƀuăn. </verse>
        <verse number="24">Ba bĕ ƀing anŭn hrŏm hơbĭt hăng ih, ngă phĕt pơrơgoh ih pô hrŏm hăng ƀing gơñu tui hăng tơlơi juăt laih anŭn kla prăk brơi kơ ƀing gơñu kuah ƀuk. Tui anŭn abih bang či thâo tơlơi arăng ruai djơ̆ kơ ih ƀu jing sĭt ôh, samơ̆ ih pô ăt dŏ dơ̆ng ƀơ̆ng huă djơ̆ hăng tơlơi juăt mơ̆n. </verse>
        <verse number="25">Bơ kơ ƀing djuai tuai hmâo đaŏ laih, gơmơi hmâo mơit laih hră čih tơlơi gơmơi khư̆p ư, brơi kơ̆m ƀơ̆ng mơnơ̆ng ngă yang, kơ̆m ƀơ̆ng drah ƀôdah hlô mơnơ̆ng djai hơngơ̆t, hăng kơ̆m klĕ pyu.” </verse>
        <verse number="26">Tui anŭn Pôl jak ba ƀing mơnuih anŭn, laih anŭn hrơi tơdơi hrŏm hơbĭt hăng ƀing anŭn ngă phĕt pơrơgoh, laih anŭn ñu mŭt amăng sang kơkuh pơpŭ, brơi gơñu thâo hơbin hrơi phĕt pơrơgoh či giơ̆ng tum laih anŭn mơnơ̆ng ngă yang rĭm čô amăng ƀing gơñu khŏm pơyơr.</verse>
        <verse number="27">Tơ tơjuh hrơi anŭn giăm abih laih, ƀing Yuđa mơ̆ng kwar Asi ƀuh Pôl amăng sang kơkuh pơpŭ, gơñu pơsur ƀing ană plei pla ngă tơlơi pơrŭng laih anŭn mă Pôl. </verse>
        <verse number="28">Gơñu ur kraih: “Ơ ană plei pla Israel hơi, rai djru ƀing gơmơi đa! Pô anai yơh hyu pơtô tar ƀar anih, pơkơdơ̆ng glaĭ hăng ană plei pla Israel, hăng tơlơi juăt Môis laih anŭn hăng anih anai mơ̆n. Hloh kơ anŭn dơ̆ng, ñu ăt hmâo ba laih mơ̆n ƀing Grek mŭt amăng sang kơkuh pơpŭ, ngă pơgrĭ hĭ anih rơgoh hiam anai.” </verse>
        <verse number="29">Kơlih yua hlâo kơ anŭn gơñu hmâo ƀuh Trôphim, mơnuih Êphêsô, dŏ hrŏm hơbĭt hăng Pôl amăng plei anŭn, hnŭn yơh gơñu pơmĭn dah Pôl hmâo jak ba pô anŭn mŭt amăng sang kơkuh pơpŭ. </verse>
        <verse number="30">Abih bang ană plei hmâo tơlơi rŭng răng, laih anŭn abih bang ană plei hrŏm hơbĭt đuaĭ nao. Gơñu mă Pôl hăng dui hrơ̆t gơ̆ tơbiă mơ̆ng sang kơkuh pơpŭ, laih anŭn arăng krư̆ hĭ bah amăng mơtam. </verse>
        <verse number="31">Tơdang gơñu hơduah jơlan kiăng pơdjai hĭ Pôl, tơlơi arăng laĭ pơthâo truh pơ khua tơhan Rôm thâo kơ abih amăng plei Yêrusalem hmâo tơlơi rŭng răng. </verse>
        <verse number="32">Tañ mơtam, ñu ba tơhan wơ̆t ƀing khua tơhan kơ sa rơtuh čô, hăng nao pơ ƀing mơnuih lu. Tơ ƀing mơnuih lu anŭn ƀuh khua tơhan hăng ƀing tơhan, gơñu ƀu taih Pôl dơ̆ng tah. </verse>
        <verse number="33">Khua tơhan nao giăm, mă Pôl hăng pơtă arăng čăp hĭ gơ̆ hăng dua ară hrĕ jal. Giơ̆ng anŭn ñu tơña hlơi ih jing, laih anŭn hơgĕt ih hmâo ngă laih? </verse>
        <verse number="34">Amăng ƀing mơnuih lu, đơđa mơnuih ur tui anai, đơđa ur tui anŭn; laih anŭn yua kơ tơlơi pơrơông pơrơang, khua tơhan ƀu thâo sĭt ôh hyưm tơlơi anŭn jing, hnŭn yơh ñu pơđar arăng ba Pôl nao pơ kơđông. </verse>
        <verse number="35">Tơ Pôl truh ƀơi rơñan, ƀing tơhan čơkung ñu đĭ, yua kơ ƀing lu anŭn sat ƀai biă mă. </verse>
        <verse number="36">Ƀing mơnuih lu đuaĭ tui klon ur laĭ: “Pơdjai hĭ ñu!”</verse>
        <verse number="37">Tơ arăng giăm ba ñu mŭt amăng kơđông, Pôl laĭ hăng khua tơhan: “Dưi mơ̆ kâo pơhiăp ƀiă hăng ih?” Khua tơhan laĭ: “Ih thâo pơhiăp tơlơi Grek hă? </verse>
        <verse number="38">Tui anŭn ih ƀu djơ̆ sa čô ƀing Êjip ôh hă, hlâo anŭn sui ƀiă jing pô pơsur tơlơi krŭ pơkơdơ̆ng hăng djă ba amăng tơdrŏn har pă rơbâo čô ƀing pơrai klĕ?” </verse>
        <verse number="39">Pôl laĭ glaĭ: “Kâo jing sa čô Yuđa mơ̆ng plei Tars čar Silisi sa čô ană plei amăng sa boh plei prŏng yom. Rơkâo kơ ih brơi kâo pơhiăp hăng ană plei.” </verse>
        <verse number="40">Khua tơhan brơi Pôl pơhiăp, Pôl dŏ dơ̆ng ƀơi rơñan, yơr tơngan kơ ƀing ană plei; tơ abih mơnuih dŏ rơiăt laih, ñu pơhiăp hăng tơlơi Hêbrơ, tui anai:</verse>
      </chapter>
      <chapter number="22">
        <verse number="1">“Ơ ƀing adơi ayŏng hăng ƀing ama, dŏ hmư̆ bĕ tơlơi kâo pơhiăp pơgang kâo pô ƀơi anăp ƀing gih.” </verse>
        <verse number="2">Tơ gơñu hmư̆ Pôl pơhiăp hăng tơlơi Hêbrơ, gơñu dŏ rơiăt hloh dơ̆ng. Pôl laĭ:</verse>
        <verse number="3"> “Kâo jing sa čô Yuđa, arăng tơkeng kâo pơ plei Tars amăng čar Silisi, samơ̆ kâo rai kơ prŏng amăng plei anai jing sa čô hrăm mơ̆ng Gamaliel djơ̆ tui hăng Tơlơi Juăt ơi adon ƀing ta, hur har hăng Ơi Adai, ăt kar hăng abih bang ƀing gih hrơi anai. </verse>
        <verse number="4">Kâo ngă sat tơl pơdjai ƀing đuaĭ tui jơlan anai, mă čaŏ hăng krư̆ amăng sang mơnă wơ̆t đah rơkơi laih anŭn đah kơmơi. </verse>
        <verse number="5">Kơ tơlơi anŭn khua ngă yang prŏng hloh hăng wơ̆t ƀing kŏng tha phat kơđi dui ngă gơ̆ng jơlan pơsĭt brơi kơ kâo. Kâo hmâo mă tŭ hră mơ̆ng ƀing anŭn mơit kơ ƀing adơi ayŏng pơ plei Damas laih anŭn kâo hmâo nao pơ plei anŭn kiăng mă čăp ƀing đaŏ pơ anŭn hăng dui ba ƀing gơñu pơ plei Yêrusalem kiăng pơkơhmal ƀing gơñu.”</verse>
        <verse number="6">“Tơdang kâo rơbat giăm truh pơ plei Damas, amăng kơplah wah yang hrơi dơ̆ng, blĭp hmâo tơlơi bơngač kơmlă mơ̆ng adai pơčrang jum dar kâo. </verse>
        <verse number="7">Kâo rơbuh lĕ pơ lŏn hăng hmư̆ asăp pơhiăp hăng kâo: ‘Ơ Sôl, Ơ Sôl, hyư̆m ih ngă sat kơ Kâo?’ </verse>
        <verse number="8">Kâo laĭ glaĭ: ‘Ơ Khua, hlơi Ih?’ Ñu laĭ kơ kâo: ‘Kâo jing Yêsu plei Nasaret, Pô ih hlăk dŏ ngă sat.’ </verse>
        <verse number="9">Ƀing nao hrŏm hơbĭt hăng kâo ƀuh tơlơi bơngač anŭn samơ̆ ƀu hmư̆ ôh asăp pô dŏ pơhiăp hăng kâo. </verse>
        <verse number="10">Kâo tơña: ‘Ơ Khua Yang, Hơgĕt kâo či ngă?’ Laih anŭn Khua Yang laĭ kơ kâo: ‘Tơgŭ bĕ nao pơ plei Damas, laih anŭn pơ anŭn či hmâo tơlơi laĭ brơi abih tơlơi Kâo hmâo ruah brơi laih kơ ih khŏm ngă.’ </verse>
        <verse number="11">Yua kơ tơlơi bơngač kơmlă kơtang anŭn ngă kơ mơta kâo ƀu thâo ƀuh tah, ƀing nao hrŏm hơbĭt hăng kâo djă tơngan hăng dui ba kâo truh pơ plei Damas.</verse>
        <verse number="12">Hmâo sa čô anăn ñu Ananias, jing mơnuih tơpă hiam hur har ngă tui hăng tơlơi juăt, hmâo tơlơi ngă gơ̆ng jơlan hiam mơ̆ng abih bang ƀing Yuđa dŏ pơ plei Damas. </verse>
        <verse number="13">Ñu rai dŏ jĕ kâo hăng laĭ ‘Ơ ayŏng Sôl, mơta ih rơđah glaĭ bĕ!’ Hlăk anŭn mơtam kâo ƀuh rơđah glaĭ dơ̆ng laih anŭn lăng ƀuh Ananias. </verse>
        <verse number="14">Ñu laĭ: ‘Ơi Adai kơ ơi adon ƀing ta hmâo ruah ih kiăng ih thâo tơlơi Ñu kiăng, ƀuh Pô Tơpă, hăng brơi ih hmư̆ boh pơhiăp mơ̆ng amăng bah Ñu. </verse>
        <verse number="15">Yua kơ ih či jing pô ngă gơ̆ng jơlan brơi kơ Ñu ƀơi anăp abih bang mơnuih kơ khul tơlơi ih hmâo ƀuh hăng hmư̆ laih. </verse>
        <verse number="16">Ră anai, hơgĕt ih dŏ tơguan dơ̆ng? Tơgŭ bĕ laih anŭn tŭ ƀatem, pơrơgoh tơlơi soh ih, laih anŭn iâu laĭ kơ anăn Khua Yang.’”</verse>
        <verse number="17">“Kâo wơ̆t glaĭ pơ Yêrusalem laih anŭn hlăk kâo dŏ iâu laĭ amăng sang kơkuh pơpŭ, kâo hmâo tơlơi pơƀuh, </verse>
        <verse number="18">Kâo ƀuh Khua Yang pơhiăp hăng kâo: ‘Tơbiă tañ bĕ mơ̆ng plei Yêrusalem, yua kơ gơñu ƀu či tŭ ôh tơlơi ih ngă gơ̆ng jơlan kơ kâo.’ </verse>
        <verse number="19">Kâo laĭ: ‘Ơ Khua Yang, gơñu pô yơh hmâo thâo laih kơ tơlơi kâo mă krư̆ hăng taih amăng ƀing đaŏ kơ Ih amăng rĭm boh sang bơjơnum. </verse>
        <verse number="20">Laih anŭn dơ̆ng tơ Êtiên jing pô ngă gơ̆ng jơlan kơ Ih hmâo tuh drah, kâo kar kaĭ mơ̆n dŏ jĕ pơ anŭn tŭ ư hrŏm hơbĭt hăng tơlơi gơñu ngă, laih anŭn dŏ wai sum ao ƀing pơdjai ñu.’ </verse>
        <verse number="21">Khua Yang laĭ kơ kâo: ‘Nao bĕ, yua kơ Kâo či pơkiaŏ ih nao pơ ƀing djuai tuai pơ ataih.’”</verse>
        <verse number="22">Gơñu dŏ hmư̆ Pôl truh dơ̆ boh pơhiăp anŭn, hlăk anŭn gơñu čơdơ̆ng ur kraih: “Pơrơngiă hĭ bĕ mơnuih kar hăng anŭn mơ̆ng lŏn tơnah! Ñu ƀu lăp dŏ hơdip dơ̆ng ôh!” </verse>
        <verse number="23">Tơdang gơñu ur hrek, glŏm sum ao laih anŭn kuaĭ ƀruih lŏn sai đĭ hăng ngŏ. </verse>
        <verse number="24">Khua tơhan pơđar arăng ba Pôl mŭt amăng kơđông, yua gai hnuăt hrĕ taih kiăng thâo yua kơ hơgĕt ƀing mơnuih lu ur pơkơdơ̆ng hăng ñu tui anŭn. </verse>
        <verse number="25">Samơ̆ tơ arăng akă dăng ñu kiăng kơ taih ñu, Pôl laĭ hăng sa čô khua kơ sa rơtuh čô dŏ jĕ ƀơi anŭn: “Phiăn mơ̆ kơ ƀing gih taih sa čô mơnuih Rôm tơdang akă phat kơđi ñu ôh?”</verse>
        <verse number="26">Tơ khua tơhan hmư̆ tơlơi Pôl pơhiăp tui anŭn, ñu nao tơña khua prŏng wai tơhan hăng laĭ: “Hyư̆m ih či ngă tơlơi anai? Yua kơ pô anai jing mơnuih Rôm.”</verse>
        <verse number="27">Tui anŭn khua prŏng nao pơ Pôl hăng laĭ: “Laĭ brơi kâo bĕ, ih jing mơnuih Rôm hă?”
Pôl laĭ glaĭ: “Ơ, djơ̆ yơh.”</verse>
        <verse number="28">Khua prŏng laĭ: “Kâo blơi tơlơi dưi jing ană plei Rôm hăng nua prăk yom biă mă.”
Pôl laĭ: “Samơ̆ kâo jing sa čô mơnuih Rôm čơdơ̆ng mơ̆ng amĭ tơkeng.”</verse>
        <verse number="29">Tui anŭn ƀing kiăng kơsem tơña Pôl leng kơ đuaĭ mơ̆ng ñu mơtam; laih anŭn khua prŏng hwĭ biă mă, tơ ñu thâo pô ñu hmâo čăp laih, anŭn jing sa čô mơnuih Rôm.</verse>
        <verse number="30">Tơ truh hrơi pơgi, khua prŏng kiăng thâo sĭt yua kơ tơlơi hơgĕt ƀing Yuđa phong kơ Pôl, hnŭn yơh ñu kleh hĭ gơ̆, laih anŭn pơtă kơ ƀing khua ngă yang prŏng hăng abih bang ƀing khua phat kơđi bơjơnum glaĭ, laih anŭn ba Pôl dŏ ƀơi anăp ƀing anŭn.</verse>
      </chapter>
      <chapter number="23">
        <verse number="1">Pôl lăng tơpă nao pơ ƀing bơjơnum, hăng laĭ: “Ơ ƀing adơi ayŏng, kâo dŏ dơ̆ng ƀơ̆ng huă ƀơi anăp Ơi Adai hăng abih pran jua tơpă hiam klă bơngač truh pơ hrơi anai.” </verse>
        <verse number="2">Khua ngă yang prŏng hloh Ananias pơđar kơ ƀing dŏ jĕ Pôl pah hĭ amăng bah gơ̆. </verse>
        <verse number="3">Pôl laĭ kơ ñu: “Ơ pơnăng pik čur kŏ anŭn hơi, Ơi Adai či taih hĭ ih. Ih dŏ ber kiăng phat kơđi kâo tui hăng tơlơi juăt samơ̆ ih ngă gao tơlơi juăt, pơđar arăng taih kâo!”</verse>
        <verse number="4">Ƀing dŏ dơ̆ng jĕ ñu laĭ: “Hyư̆m ih djik djak khua ngă yang prŏng hloh Ơi Adai?”</verse>
        <verse number="5"> Pôl laĭ: “Ơ ƀing adơi ayŏng, kâo ƀu thâo ôh kơ ñu jing khua ngă yang prŏng hloh; yua kơ hơdrôm Hră Ơi Adai Pơhiăp hmâo čih tui anai: ‘Anăm pơhiăp sat ôh kơ khua wai lăng ană plei ih.’”</verse>
        <verse number="6"> Tơ Pôl thâo amăng ƀing gơñu hmâo đơđa jing ƀing Sadusi laih anŭn đơđa ƀing pơkŏn jing ƀing Pharisi, ñu ur kraih ƀơi anăp ƀing phat kơđi: “Ơ ƀing adơi ayŏng, kâo jing sa čô Pharisi, ană đah rơkơi sa čô Pharisi. Yua kơ tơlơi čang rơmang kơ tơlơi hơdip glaĭ mơ̆ng tơlơi djai, hnŭn yơh arăng phat kơđi kâo.”</verse>
        <verse number="7">Giơ̆ng ñu pơhiăp tơlơi anŭn, ƀing Pharisi pơrơjah hăng ƀing Sadusi, laih anŭn ƀing bơjơnum pơčơlah pơpha hĭ. </verse>
        <verse number="8">Yua kơ ƀing Sadusi laĭ ƀu hmâo tơlơi hơdip glaĭ ôh, kŏn hmâo ling jang ƀôdah bơngăt mơyang lơi. Samơ̆ ƀing Pharisi đaŏ kơ abih tơlơi anŭn. </verse>
        <verse number="9">Tui anŭn hmâo asăp ur prŏng. Hmâo đơđa ƀing nai pơtô tơlơi juăt amăng ƀing Pharisi tơgŭ hăng pơgăl kơtang biă mă: “Gơmơi ƀu ƀuh sa mơta tơlơi soh hơgĕt ôh amăng mơnuih anai. Hyư̆m dưi thâo, năng ai bơngăt mơyang ƀôdah ling jang Ơi Adai hmâo pơhiăp laih hăng ñu tơlơi hơgĕt thâo?”</verse>
        <verse number="10">Tơlơi pơrơjah anŭn jai kơtang hloh dơ̆ng, khua gĭt gai tơhan hwĭ kơ arăng hek hĭ drơi jan Pôl, tui anŭn yơh ñu pơđar ƀing tơhan trŭn sua mă Pôl mơ̆ng ƀing gơñu ba mŭt amăng kơđông.</verse>
        <verse number="11">Mlam tơdơi kơ anŭn, Khua Yang dŏ dơ̆ng jĕ Pôl hăng laĭ: “Anăm tơdu pran jua ôh, yua kơ kar hăng ih hmâo ngă gơ̆ng jơlan laih kơ Kâo pơ plei Yêrusalem, tui anŭn ih či ngă gơ̆ng jơlan kơ Kâo pơ plei Rôm kar kaĭ mơ̆n.”</verse>
        <verse number="12">Tơ truh mơguah ƀing Yuđa pơƀŭt hrŏm hơbĭt, dưm tơlơi mơneč hăng ƀuăn rơ̆ng hăng tơdruă gơñu ƀu ƀơ̆ng huă kŏn mơñum lơi tơl gơñu dưi pơdjai hĭ Pôl. </verse>
        <verse number="13">Ƀing hrŏm hơbĭt ngă tơlơi anŭn hmâo rơbeh kơ pă pluh čô. </verse>
        <verse number="14">Gơñu nao pơ ƀing khua ngă yang prŏng hăng ƀing kŏng tha, hăng laĭ: “Gơmơi hmâo ƀuăn rơ̆ng laih hăng tơdruă ƀu či ƀơ̆ng huă ôh tơl gơmơi dưi pơdjai hĭ Pôl. </verse>
        <verse number="15">Tui anŭn ră anai, rơkâo kơ ƀing gih hăng ƀing khua phat kơđi rơkâo kơ khua gĭt gai tơhan ba rai Pôl pơ anăp ƀing gih, ngă mă kar hăng ƀing gih kiăng kơsem phat brơi kơđi ñu klă ten hloh. Samơ̆ ƀing gơmơi dŏ krăp kiăng pơdjai hĭ ñu hlâo kơ ñu truh pơ anai.”</verse>
        <verse number="16">Samơ̆ ană đah rơkơi amai Pôl thâo hĭ tơlơi dưm mơneč anŭn, tui anŭn ñu nao mŭt amăng kơđông, hăng laĭ brơi Pôl thâo. </verse>
        <verse number="17">Pôl iâu sa čô khua tơhan hăng laĭ: “Ba nao bĕ tơdăm anai pơ khua gĭt gai tơhan, yua kơ gơ̆ hmâo tơlơi kiăng pơthâo kơ ñu.” </verse>
        <verse number="18">Tui anŭn khua tơhan ba tơdăm anŭn pơ khua gĭt gai tơhan hăng laĭ: “Pôl, pô jing mơnă iâu kâo hăng rơkâo kơ kâo ba tơdăm anai pơ ih, yua kơ ñu hmâo tơlơi kiăng pơhiăp hăng ih.”</verse>
        <verse number="19">Khua gĭt gai tơhan djă tơngan ñu, ba gơ̆ pơ anih hơjăn hăng tơña kơ ñu: “Hơgĕt tơlơi ih kiăng laĭ pơthâo hăng kâo?”</verse>
        <verse number="20">Ñu laĭ: “Ƀing Yuđa sa pran jua kiăng rơkâo kơ ih ba Pôl nao pơ anăp ƀing khua phat kơđi hrơi pơgi, gơñu ngă kar hăng gơñu kiăng kơsem kơ tơlơi Pôl ten klă hloh. </verse>
        <verse number="21">Samơ̆ anăm ih hmư̆ ƀing anŭn ôh, yua kơ hmâo rơbeh kơ pă pluh čô amăng ƀing gơñu dŏ krăp kiăng ngă kơ Pôl. Gơñu hmâo ƀuăn rơ̆ng ƀu ƀơ̆ng huă kŏn mơñum lơi tơl gơñu hmâo pơdjai hĭ Pôl. Ră anai gơñu dŏ krăp laih kơnơ̆ng dŏ tơguan tơlơi ih tŭ ư đôč.”</verse>
        <verse number="22">Tui anŭn, khua tơhan brơi tơdăm anŭn glaĭ hăng khă anăm laĭ kơ hlơi hlơi ôh abih tơlơi gơ̆ hmâo laĭ kơ ñu.</verse>
        <verse number="23">Giơ̆ng anŭn khua gĭt gai tơhan iâu dua čô khua tơhan khul sa rơtuh hăng laĭ: “Ƀơi dua rơpăn mông mlam anai, prăp rơmet hăng pre lui bĕ dua rơtuh čô tơhan rơbat, tơjuh pluh čô tơhan đĭ aseh hăng dua rơtuh čô tơhan djă tơbăk kiăng kơ nao pơ Sêsarê. </verse>
        <verse number="24">Ăt khŏm prăp rơmet pioh mơ̆n sa drơi aseh kơ Pôl đĭ laih anŭn ba nao gơ̆ hăng tơlơi rơnŭk rơnua pơ ơi Phêlik khua čar.” </verse>
        <verse number="25">Ñu čih mơit sa pŏk hră tui anai: </verse>
        <verse number="26">“Klôd Lisias čih mơit kơ Ơi Phêlik Khua Čar, kơkuh kơ ih. </verse>
        <verse number="27">Ƀing Yuđa hmâo mă laih mơnuih anai, laih anŭn ƀiă či pơdjai hĭ gơ̆ yơh. Samơ̆ kâo hơmao ba tơhan truh pơ anŭn hăng pơklaih hĭ gơ̆, yua kơ kâo thâo ñu jing sa čô ană plei pla Rôm. </verse>
        <verse number="28">Kâo kiăng thâo klih yua hơgĕt gơñu phong gơ̆, hnŭn yơh kâo ba ñu nao ƀơi anăp ƀing khua phat kơđi ƀing Yuđa. </verse>
        <verse number="29">Kâo ƀuh tơlơi ƀing gơñu phong kơ gơ̆ djơ̆ kơ tơlơi juăt ƀing gơñu pô đôč, samơ̆ ƀu hmâo tơlơi soh hơgĕt lăp kơ pơdjai ƀôdah lăp krư̆ ôh. </verse>
        <verse number="30">Laih anŭn tơ kâo hmư̆ arăng laĭ brơi kâo thâo tơlơi arăng dưm tơlơi mơneč krăp ngă sat kơ gơ̆, kâo pơkiaŏ nao gơ̆ pơ ih mơtam, laih anŭn kâo ăt pơđar kơ ƀing phong kơ gơ̆ brơi gơñu nao ruai pơrơđah tơlơi soh gơ̆ ƀơi anăp ih.”</verse>
        <verse number="31">Tui anŭn ƀing tơhan ngă tui hăng tơlơi pơđar, gơñu mă Pôl hlăk amăng mlam ba gơ̆ truh pơ plei Antipatris. </verse>
        <verse number="32">Hrơi tơdơi gơñu wơ̆t glaĭ pơ kơđông, kơnơ̆ng brơi ƀing tơhan đĭ aseh nao hrŏm hơbĭt hăng Pôl. </verse>
        <verse number="33">Tơ gơñu truh pơ plei Sêsarê, gơñu brơi hră kơ khua čar, hăng pơdah Pôl ƀơi anăp ñu mơ̆n. </verse>
        <verse number="34">Giơ̆ng lăng hră, khua čar tơña Pôl dŏ pơ kwar pă, laih anŭn tơ ñu thâo kơ Pôl jing mơnuih mơ̆ng čar Silisi, </verse>
        <verse number="35">ñu laĭ: “Tơ ƀing phong truh pơ anai kâo či kơsem kơđi ih.” Hnŭn yơh ñu pơđar arăng gak wai Pôl amăng sang pơtao Hêrôt.</verse>
      </chapter>
      <chapter number="24">
        <verse number="1">Giơ̆ng kơ rơma hrơi rơgao, khua ngă yang prŏng hloh Ananias nao pơ Sêsarê hrŏm hơbĭt hăng đơđa ƀing kŏng tha, laih anŭn sa čô nai tơlơi juăt anăn ñu Tertulus. Gơñu pơdah brơi kơ Phêlik jing khua čar tơlơi gơñu phong kơ Pôl. </verse>
        <verse number="2">Tơ arăng iâu Pôl mŭt laih, Tertulus čơdơ̆ng phong kơ gơ̆ tui anai: “Ơ khua čar, ơi Phêlik, yua kơ mơ̆ng ih gơmơi hmâo lu tơlơi rơnŭk rơnua, laih anŭn yua mơ̆ng tơlơi thâo mĭn ih, čar anai hmâo lu tơlơi pơplih hiam. </verse>
        <verse number="3">Tui anŭn amăng abih hrơi mông, laih anŭn amăng djŏp djang anih, ƀing gơmơi leng kơ mă tŭ hơdôm tơlơi anŭn hăng pran jua hơdơr tơngia bơni hơơč lu biă mă. </verse>
        <verse number="4">Samơ̆ kiăng kơ ƀu ngă pơgŭn ih sui ôh, kâo rơkâo ih yua pran jua hiam klă ih, hmư̆ tơlơi gơmơi ruai pơrơđah ber ƀiă đôč. </verse>
        <verse number="5">Yua kơ gơmơi ƀuh pô anai jing kar hăng mơnơ̆ng kheng klin, ñu hmâo ngă pơrŭng pơrăng tơ̆ng krah ƀing Yuđa amăng djŏp lŏn tơnah, laih anŭn ñu jing sa čô khua kơ ƀing Nasaret. </verse>
        <verse number="6">Ñu hmâo ngă pơgrĭ hĭ laih wơ̆t sang kơkuh pơpŭ mơ̆n, hnŭn yơh gơmơi hmâo mă čăp ñu laih. </verse>
        <verse number="8">Tơdah ih tơña kơsem ñu, ih pô či thâo yơh mơ̆ng ñu abih tơlơi gơmơi phong kơ ñu.” </verse>
        <verse number="9">Ƀing mơnuih Yuđa ăt sa pran jua hrŏm hơbĭt hăng tơlơi phong anŭn, laih anŭn khŭt khăt tơlơi anŭn jing sĭt.</verse>
        <verse number="10">Tơ khua čar yơr tơngan ngă gru brơi Pôl pơhiăp, Pôl laĭ glaĭ:
“Kâo thâo kơ ih jing khua phat kơđi amăng čar anai sui thŭn laih, hnŭn yơh kâo mơak pơhiăp pơgang kơ kâo pô ƀơi anăp ih. </verse>
        <verse number="11">Kar hăng ih hmâo thâo laih, kâo đĭ nao pơ plei pơ Yêrusalem kiăng kơkuh pơpŭ kơ Ơi Adai. Aka ƀu rơgao pluh dua hrơi anai ôh. </verse>
        <verse number="12">Gơñu aka ƀu ƀuh ôh kâo pơrơjah hăng arăng ƀôdah pơsur ƀing ană plei pla ngă pơrŭng, thâo dah amăng sang kơkuh pơpŭ, thâo dah amăng sang bơjơnum, ƀôdah amăng plei prŏng. </verse>
        <verse number="13">Ră anai, gơñu ăt kŏn hmâo hơgĕt lơi tơlơi pơsĭt kơ tơlơi gơñu pơčŭt kơ kâo. </verse>
        <verse number="14">Samơ̆ kâo tŭ ư tơlơi anai ƀơi anăp ih, kâo kơkuh pơpŭ kơ Ơi Adai ƀing ơi gơmơi tui Jơlan gơñu laĭ jing soh, samơ̆ kâo đaŏ abih tơlơi hmâo čih laih amăng hơdrôm hră tơlơi Juăt Môis hăng hơdrôm hră ƀing pô laĭ lui hlâo. </verse>
        <verse number="15">Kâo hmâo tơlơi čang rơmang amăng Ơi Adai kar hăng ƀing gơñu pô ăt hmâo laih mơ̆n, jing tơlơi ƀing tơpă hiam wơ̆t ƀing wĕ wŏ či hơdip glaĭ. </verse>
        <verse number="16">Ăt yua kơ tơlơi anŭn, nanao kâo gir tui hơduah kiăng hmâo pran jua tơpă rơgoh hiam, ƀu hmâo hlơi dưi ƀuah ƀơi anăp Ơi Adai laih anŭn ƀơi anăp ană mơnuih. </verse>
        <verse number="17">Tơdơi kơ lu thŭn kâo dŏ ataih, ră anai kâo wơ̆t glaĭ pơ lŏn čar kâo pô, kiăng kơ ba gơnam djru gŭm kơ kơnŭng djuai kâo laih anŭn pơyơr mơnơ̆ng ngă yang. </verse>
        <verse number="18">Gơñu ƀuh kâo hlăk dŏ ngă phĕt pơrơgoh amăng sang kơkuh pơpŭ, ƀu hmâo pơƀŭt mơnuih lu ƀôdah ngă tơlơi pơrŭng hơgĕt ôh. </verse>
        <verse number="19">Samơ̆ đơđa ƀing Yuđa mơ̆ng čar Asi hmâo pơ anŭn; tơdah gơñu hmâo tơlơi hơgĕt phong kơ kâo, khŏm gơñu rai ƀơi anăp ih phong kâo bĕ, </verse>
        <verse number="20">ƀôdah ƀing mơnuih dŏ pơ anai khŏm laĭ brơi bĕ hơgĕt tơlơi soh kâo hmâo ngă, hlăk kâo dŏ ƀơi anăp tơpul phat kơđi. </verse>
        <verse number="21">Tơdah hmâo kơnơ̆ng sa tơlơi anai kâo pơhiăp kơtang tơdang kâo dŏ dơ̆ng ƀơi anăp gơñu: ‘Yua kơ tơlơi ƀing djai či hơdip glaĭ yơh, arăng phat kơđi kâo ƀơi anăp ƀing gih hrơi anai.’”</verse>
        <verse number="22">Samơ̆ Phêlik, hmâo thâo rơđah mơ̆n kơ Jơlan anai, pơhrưĭ glaĭ hrơi phat kơđi hăng laĭ: “Tơ Lisias khua gĭt gai tơhan rai amơĭ, kâo či khư̆p ư bruă anai.” </verse>
        <verse number="23">Giơ̆ng anŭn ñu pơđar kơ khua tơhan kơ̆ng wai Pôl, samơ̆ khŏm brơi kơ gơ̆ tơlơi rơngai ƀiă, laih anŭn anăm khă ôh ƀing giăng mah ñu rai ba mơnơ̆ng djru.</verse>
        <verse number="24">Giơ̆ng kơ ƀiă hrơi mơ̆ng anŭn, Phêlik hrŏm hơbĭt hăng bơnai ñu HʼDrusil, mơnuih Yuđa rai; laih anŭn ñu pơkiaŏ nao arăng iâu Pôl kiăng kơ hmư̆ ñu pơtô tơlơi đaŏ amăng Yêsu Krist. </verse>
        <verse number="25">Samơ̆ tơ Pôl pơtô hiăp djơ̆ kơ tơlơi tơpă, tơlơi djơ̆ hơnơ̆ng laih anŭn kơ tơlơi phat kơđi hrơi tơdơi, Phêlik hwĭ hăng laĭ: “Ră anai ih tơbiă bĕ; Dơ̆ kâo wăn kâo či iâu ih dơ̆ng.” </verse>
        <verse number="26">Tơdang anŭn Phêlik čang rơmang kơ Pôl brơi prăk apah hơgơ̆m kơ ñu, hnŭn yơh ñu iâu nanao Pôl nao pơ ñu hăng pơhiăp hăng gơ̆.</verse>
        <verse number="27">Rơgao dua thŭn mơ̆ng anŭn, Pôrtus Phêtus nao plih Phêlik. Yua kơ Phêlik kiăng ngă bơmơak kơ ƀing Yuđa, hnŭn yơh ñu ăt dŏ brơi arăng krư̆ Pôl.</verse>
      </chapter>
      <chapter number="25">
        <verse number="1">Klâo hrơi tơdơi Phêtus truh pơ kwar anŭn, mơ̆ng plei Sêsarê ñu đĭ nao pơ plei Yêrusalem. </verse>
        <verse number="2">Ƀing khua ngă yang prŏng hăng ƀing khua wai lăng ƀing Yuđa phong kơ Pôl ƀơi anăp Phêtus. Gơñu rơkâo kơwưh Phêtus </verse>
        <verse number="3">rơkâo kơ ñu ngă tơlơi pap brơi arăng ba Pôl pơ plei Yêrusalem, yua kơ gơñu hmâo dưm laih tơlơi mơneč krăp pơdjai Pôl rŏk jơlan. </verse>
        <verse number="4">Phêtus laĭ glaĭ arăng krư̆ Pôl pơ plei Sêsarê, laih anŭn ñu pô mơ̆n či wơ̆t glaĭ tañ pơ anŭn. </verse>
        <verse number="5">Phêtus laĭ: “Tui anŭn brơi ƀing khua wai lăng kơ ƀing gih nao hrŏm hơbĭt hăng kâo pơ plei Sêsarê, laih anŭn tơdah mơnuih anŭn hmâo tơlơi soh hơgĕt, phong ñu bĕ.”</verse>
        <verse number="6">Phêtus dŏ hăng gơñu pơ anŭn năng ai sapăn ƀôdah pluh hrơi, ñu trŭn nao pơ plei Sêsarê. Hrơi tơdơi, ñu dŏ ber ƀơi gre phat kơđi laih anŭn ñu pơtă arăng ba Pôl mŭt nao pơ ñu. </verse>
        <verse number="7">Tơ Pôl truh laih, ƀing Yuđa mơ̆ng plei Yêrusalem dŏ dơ̆ng jum dar gơ̆ hăng phong kơ gơ̆ lu tơlơi soh prŏng, samơ̆ gơñu ƀu hmâo tơlơi hơgĕt dưi pơsĭt ôh. </verse>
        <verse number="8">Pôl pơhiăp pơgang kơ ñu pô: “Kâo ƀu hmâo ngă tơlơi soh hơgĕt pơkơdơ̆ng glaĭ hăng Tơlơi Juăt ƀing Yuđa, ƀôdah pơkơdơ̆ng hăng sang kơkuh pơpŭ, kŏn pơkơdơ̆ng hăng Sêsar lơi.”</verse>
        <verse number="9">Samơ̆ Phêtus kiăng ngă bơmơak kơ ƀing Yuđa, ñu laĭ kơ Pôl: “Ih kiăng đĭ nao pơ Yêrusalem hăng tŭ tơlơi phat kơđi kơ tơlơi arăng phong anai ƀơi anăp kâo pơ anŭn mơ̆?”</verse>
        <verse number="10">Pôl laĭ glaĭ: “Kâo dŏ dơ̆ng ƀơi anăp sang phat kơđi Sêsar. Jing anih kâo khŏm tŭ tơlơi phat kơđi. Kâo ƀu hmâo ngă soh hăng ƀing Yuđa ôh, kar hăng ih thâo laih. </verse>
        <verse number="11">Tơdah sĭt kâo hmâo tơlơi soh hăng tơlơi juăt ƀôdah ngă tơlơi soh hơgĕt lăp kơ djai, kâo ƀu hơngah ôh tŭ tơlơi djai. Samơ̆ tơdah tơlơi gơñu phong kơ kâo ƀu hmâo tơlơi sĭt ôh, ƀu hmâo hlơi dưi jao kâo kơ gơñu. Kâo iâu đĭ Sêsar phat kơđi kâo.”</verse>
        <verse number="12">Tui anŭn, giơ̆ng kơ Phêtus črŏng sai hăng ƀing khua kơčĕ ñu pô, Phêtus laĭ glaĭ kơ Pôl: “Ih iâu đĭ Sêsar phat kơđi; ih či nao pơ Sêsar yơh.”</verse>
        <verse number="13">Rơgao ƀiă hrơi mơ̆ng anŭn, pơtao Agripa hăng HʼBêrênis nao pơ Sêsarê kiăng čuă kơkuh kơ Phêtus. </verse>
        <verse number="14">Gơñu dŏ glaĭ pơ anŭn sui hrơi, Phêtus ba kơđi Pôl anŭn ruai pơrơđah kơ pơtao Agripa hăng laĭ: “Pơ anai hmâo sa čô mơnă mơ̆ng Phêlik pioh glaĭ. </verse>
        <verse number="15">Hlăk kâo truh pơ Yêrusalem, ƀing khua ngă yang prŏng hăng ƀing kŏng tha amăng ƀing Yuđa phong kơ gơ̆ hăng rơkâo kơ kâo klă kơđi kơ gơ̆. </verse>
        <verse number="16">Samơ̆ kâo laĭ glaĭ kơ ƀing gơñu ƀing Rôm ƀu phiăn ôh jao brơi sa čô mơnuih hlâo kơ ñu hmâo mông dŏ ƀơi anăp ƀing phong kơ ñu, kiăng pơhiăp pơgang kơ tơlơi arăng phong kơ ñu. </verse>
        <verse number="17">Tui anŭn yơh, tơ ƀing gơñu rai pơ anai, kiăng kơ huaĭ rơngiă mông, hrơi tơdơi kâo dŏ ber ƀơi gre phat kơđi pơđar arăng ba rai gơ̆ pơ sang phat kơđi mơtam. </verse>
        <verse number="18">Ƀing phong kơ Pôl leng kơ dŏ dơ̆ng ƀơi anăp gre phat kơđi, samơ̆ gơñu ƀu dưi klă kơđi sa mơta tơlơi soh hơgĕt ôh tui hăng kâo pơmĭn. </verse>
        <verse number="19">Ƀing gơñu kơnơ̆ng pơrơjah kơ đơđa mơta tơlơi đaŏ gơñu pô đôč, laih anŭn kơ sa čô pô anăn Yêsu anŭn hmâo djai laih, samơ̆ Pôl khŭt khăt laĭ ăt dŏ hơdip. </verse>
        <verse number="20">Yua kơ kâo ƀu thâo ôh hyư̆m khŏm pơkra tơlơi anŭn, hnŭn yơh kâo tơña Pôl tơdah ñu kiăng nao brơi arăng phat kơđi kơ tơlơi anŭn pơ plei Yêrusalem. </verse>
        <verse number="21">Samơ̆ tơ Pôl rơkâo dŏ glaĭ amăng sang mơnă anŭn dơ̆ng, kiăng kơ Sêsar phat kơđi brơi kơ ñu, hnŭn yơh kâo pơđar arăng wai ñu tơl kâo dưi ba nao ñu pơ Sêsar.”</verse>
        <verse number="22">Agripa laĭ kơ Phêtus: “Kâo pô ăt kiăng hmư̆ ñu mơ̆n.” Phêtus laĭ glaĭ: “Pơgi ih či hmư̆ ñu.”</verse>
        <verse number="23">Tui anŭn, hrơi tơdơi, pơtao Agripa hăng HʼBêrênis rai hăng tơlơi kơdrưh kơdrŏm, mŭt amăng anih phat kơđi hrŏm hăng ƀing khua gĭt gai tơhan, laih anŭn ƀing khua amăng plei anŭn. Tui hăng Phêtus pơđar, arăng ba rai Pôl. </verse>
        <verse number="24">Phêtus laĭ: “Ơ Pơtao Agripa hăng abih bang mơnuih dŏ pơ anai. Ƀing gih ƀuh mơnuih anai, yua kơ ñu yơh abih bang ƀing ană plei Yuđa, wơ̆t pơ plei Yêrusalem hăng wơ̆t pơ anai, ur rơkâo kơ kâo anăm brơi ñu dŏ hơdip dơ̆ng ôh. </verse>
        <verse number="25">Samơ̆ kâo ƀuh gơ̆ ƀu hmâo ngă tơlơi soh hơgĕt lăp kơ djai ôh. Yua kơ gơ̆ pô hmâo rơkâo đĭ Sêsar phat kơđi gơ̆, tui anŭn kâo khư̆p ư ba jao ñu nao pơ anŭn. </verse>
        <verse number="26">Samơ̆ kâo ƀu thâo klă rơđah ôh kơ tơlơi ñu, kiăng kơ čih ruai pơrơđah đĭ kơ Sêsar. Yua kơ anŭn yơh kâo brơi arăng ba rai gơ̆ ƀơi anăp ƀing ih, laih anŭn biă mă ñu kơ ih, Ơ Pơtao Agripa, kiăng kơ giơ̆ng ƀing ta tơña kơsem gơ̆ laih, kâo dưi hmâo tơlơi čih ruai đĭ. </verse>
        <verse number="27">Yua kơ kâo pơmĭn ƀu gal ôh ba nao sa čô mơnă tơdah ƀu laĭ rơđah tơlơi soh arăng phong kơ gơ̆.”</verse>
      </chapter>
      <chapter number="26">
        <verse number="1">Hlăk anŭn pơtao Agripa laĭ kơ Pôl: “Ih dưi pơhiăp kiăng pơgang ih pô.” Tui anŭn Pôl yơr tơngan hăng pơhiăp pơgang ñu pô tui anai:</verse>
        <verse number="2">“Ơ Pơtao Agripa, kâo pơmĭn kâo hmâo tơlơi mơyun pŭn, yua kơ hrơi anai kâo dưi pơgang kâo pô ƀơi anăp ih kơ abih tơlơi ƀing Yuđa phong kơ kâo. </verse>
        <verse number="3">Yua kơ ih thâo rơđah laih abih bang tơlơi phiăn ƀing Yuđa laih anŭn tơlơi gơñu pơrơjah. Tui anŭn kâo rơkâo kơ ih gir añ dŏ hmư̆ kâo.</verse>
        <verse number="4">Abih bang ƀing Yuđa leng kơ thâo soh sel kơ tơlơi kâo dŏ dơ̆ng ƀơ̆ng huă čơdơ̆ng mơ̆ng kâo čơđai ƀơi tơ̆ng krah kơnŭng djuai kâo pô laih anŭn amăng plei Yêrusalem. </verse>
        <verse number="5">Gơñu hmâo thâo laih kâo mơ̆ng sui, tơdah gơñu kiăng ngă gơ̆ng jơlan kơ tơlơi anai, kâo jing sa čô Pharisi, dŏ dơ̆ng ƀơ̆ng huă tui hăng ƀing khul khĭp kơtang hloh amăng tơlơi đaŏ ƀing gơmơi. </verse>
        <verse number="6">Laih anŭn ră anai kâo dŏ ƀơi anai tŭ tơlơi arăng phat kơđi yua kơ tơlơi kâo čang rơmang ƀơi tơlơi ƀuăn Ơi Adai hmâo brơi kơ ơi adon ƀing gơmơi. </verse>
        <verse number="7">Yua kơ tơlơi čang rơmang anŭn yơh pluh dua kơnŭng djuai ƀing gơmơi dŏ tơguan, hăng pran jua hur har hrơi mlam gơmơi kơkuh pơpŭ kơ Ơi Adai. Ơ Pơtao, laih anŭn ăt yua kơ tơlơi čang rơmang anŭn mơ̆n ƀing Yuđa phong kâo. </verse>
        <verse number="8">Hyư̆m ƀing gih pơ anai ƀu dưi đaŏ ôh kơ Ơi Adai dưi pơhơdip glaĭ ƀing mơnuih djai?</verse>
        <verse number="9"> Sĭt yơh kâo pô hlâo adih hmâo pơmĭn khŏm ngă djŏp tơlơi kiăng pơkơdơ̆ng glaĭ hăng anăn Yêsu plei Nasaret. </verse>
        <verse number="10">Kâo hmâo ngă laih tui anŭn amăng plei Yêrusalem; mơ̆ng tơlơi dưi khua ngă yang prŏng, kâo ƀu kơnơ̆ng krư̆ lu ƀing rơgoh hiam đôč ôh, samơ̆ tơdah arăng klă kơđi brơi pơdjai gơñu, kâo ăt tŭ ư hrŏm hơbĭt hăng gơñu mơ̆n. </verse>
        <verse number="11">Lu wơ̆t kâo pơkơhmal gơñu amăng lu boh sang jơnum hăng pơgŏ gơñu hơngah lui tơlơi đaŏ; kâo hil gơñu kơtang biă mă, tơl kâo nao truh pơ plei ƀing djuai tuai kiăng ngă sat ƀing gơñu.”</verse>
        <verse number="12">“Tui anŭn yơh kâo nao pơ plei Damas hăng tơlơi dưi laih anŭn tơlơi pơđar mơ̆ng ƀing khua ngă yang prŏng. </verse>
        <verse number="13">Ơ Pơtao, ƀơi yang hrơi dơ̆ng tơdang kâo rơbat ƀơi jơlan, kâo ƀuh tơlơi bơngač mơ̆ng adai, kơmlă hloh kơ yang hrơi, pơčrang jum dar kâo wơ̆t ƀing mơnuih nao hrŏm hơbĭt hăng kâo. </verse>
        <verse number="14">Tơ abih bang ƀing gơmơi leng kơ rơbuh pơ lŏn, kâo hmư̆ asăp pơhiăp hăng kâo amăng tơlơi Hêbrơ: ‘Ơ Sôl, Ơ Sôl, hyư̆m ih ngă sat kơ Kâo? Ruă kơ ih pô yơh, ih čưng mơnơ̆ng hñueng.’ </verse>
        <verse number="15">Kâo tơña: ‘Ơ Khua Yang, hlơi Ih?’ Khua Yang laĭ: ‘Kâo jing Yêsu, pô ih hlăk ngă sat. </verse>
        <verse number="16">Samơ̆ tơgŭ hăng dŏ dơ̆ng bĕ, yua kơ Kâo hmâo pơrơđah laih kơ ih, kiăng pơjing ih jing ding kơna Kâo laih anŭn jing pô ngă gơ̆ng jơlan kơ abih bang tơlơi ih hmâo ƀuh ƀơi Kâo laih anŭn kơ khul tơlơi Kâo či pơrơđah brơi kơ ih. </verse>
        <verse number="17">Kâo či pơklaih ih mơ̆ng ƀing ană plei Yuđa laih anŭn mơ̆ng ƀing djuai tuai jing anih kâo pơkiaŏ ih nao, </verse>
        <verse number="18">kiăng kơ pŏk mơta gơñu, ba gơñu mơ̆ng tơlơi kơnăm mơmŏt nao pơ tơlơi bơngač, laih anŭn ba gơñu mơ̆ng tơlơi dưi Satan wơ̆t glaĭ pơ Ơi Adai, kiăng kơ mơ̆ng tơlơi đaŏ amăng Kâo, gơñu dưi tŭ mă tơlơi pap brơi tơlơi soh laih anŭn gơñu dưi jing sa črăn amăng ƀing rơgoh hiam.’”</verse>
        <verse number="19">“Tui anŭn Ơ Pơtao Agripa, kâo ƀu khĭn hơngah ôh kơ tơlơi pơƀuh mơ̆ng adai anŭn. </verse>
        <verse number="20">Samơ̆ blŭng hlâo kâo pơhaih kơ ƀing dŏ pơ plei Damas, laih anŭn pơ plei Yêrusalem, hăng tar ƀar čar Yuđa, laih anŭn wơ̆t amăng ƀing djuai tuai mơ̆n, pơtô gơñu khŏm kơhmal tơlơi soh hăng wơ̆t glaĭ kơ Ơi Adai, hăng pơrơđah bruă ngă lăp hăng tơlơi gơñu hmâo kơhmal tơlơi soh. </verse>
        <verse number="21">Yua kơ tơlơi anŭn yơh, ƀing Yuđa mă kâo amăng sang kơkuh pơpŭ hăng hơduah kiăng pơdjai kâo. </verse>
        <verse number="22">Samơ̆ Ơi Adai hmâo pơgang kâo laih truh pơ hrơi anai, tui anŭn kâo dŏ dơ̆ng pơ anai ngă gơ̆ng jơlan kơ ƀing anĕt wơ̆t kơ ƀing prŏng, ƀu pơhiăp hơgĕt tơlơi pơkŏn ôh kơnơ̆ng tơlơi ƀing pô laĭ lui hlâo hăng Môis hmâo pơthâo hlâo khŏm truh: </verse>
        <verse number="23">Kiăng laĭ Yang Krist či tŭ tơlơi tơnap tap, laih anŭn yua kơ Ñu jing Pô hơdip glaĭ tal blŭng hlâo mơ̆ng ƀing djai, Ñu či pơthâo tơlơi bơngač kơ tơlơi pơklaih brơi kơ ƀing Yuđa laih anŭn kơ ƀing djuai tuai.”</verse>
        <verse number="24">Tơdang Pôl pơhiăp pơgang ñu pô tui anŭn, Phêtus pơhiăp kraih: “Ơ Pôl, ih hưt yơh! Ih hrăm lu đơi tơl ih jing hưt.” </verse>
        <verse number="25">Pôl laĭ glaĭ: “Kâo ƀu hưt ôh, Ơ Ơi Khua Phêtus, kâo pơhiăp tơlơi sĭt biă mă. </verse>
        <verse number="26">Yua kơ pơtao thâo rơđah laih hơdôm tơlơi anai, hnŭn yơh kâo khĭn pơhiăp hăng ih; kâo đaŏ sĭt ƀu hmâo tơlơi hơgĕt ôh pơtao ƀu thâo, yua kơ abih bang tơlơi anai arăng ƀu ngă amăng tơlơi hơgơ̆m ôh. </verse>
        <verse number="27">Ơ Pơtao Agripa, ih đaŏ mơ̆ kơ ƀing pô laĭ lui hlâo? Kâo thâo ih đaŏ.”</verse>
        <verse number="28">Pơtao Agripa laĭ glaĭ kơ Pôl: “Kơnơ̆ng amăng ƀiă mông đôč ih pơmĭn ih dưi ngă brơi kâo jing hĭ sa čô mơnuih đaŏ kơ Krist hă?”</verse>
        <verse number="29">Pôl laĭ glaĭ: “Wơ̆t dah ƀiă ƀôdah sui mông, kâo rơkâo kơ Ơi Adai brơi ƀu djơ̆ kơnơ̆ng hơjăn ih đôč ôh, samơ̆ wơ̆t abih bang mơnuih dŏ hmư̆ kâo hrơi anai leng kơ jing kar hăng kâo, samơ̆ kơnơ̆ng rơngiao hrĕ čuăk anai đôč.”</verse>
        <verse number="30">Tui anŭn pơtao, khua čar, HʼBêrênis, laih anŭn abih bang ƀing dŏ ber hrŏm hơbĭt hăng ƀing gơñu tơgŭ dơ̆ng soh sel. </verse>
        <verse number="31">Tơdang gơñu tơbiă, gơñu bơlaĭ tơdruă gơñu: “Pô anai ƀu hmâo ngă sa mơta tơlơi soh hơgĕt lăp kơ djai ƀôdah lăp kơ tơlơi krư̆ ôh.” </verse>
        <verse number="32">Pơtao Agripa laĭ kơ Phêtus: “Tơdah ñu aka iâu đĭ tơlơi phat kơđi ƀơi anăp Sêsar, ih dưi phư hĭ ñu.”</verse>
      </chapter>
      <chapter number="27">
        <verse number="1">Tơ khư̆p ư laih kơ tơlơi brơi gơmơi đĭ kompăn nao pơ čar Itali, arăng jao Pôl hăng đơđa ƀing mơnă pơkŏn kơ sa čô khua tơhan wai sa rơtuh čô anăn ñu Julius amăng phung tơhan sang pơtao Ôgust. </verse>
        <verse number="2">Gơmơi đĭ kompăn mơ̆ng plei Adramit či nao pơ lu drun kompăn jưh kơtuai hang ia rơsĭ kwar Asi, laih anŭn gơmơi nao, hmâo Aristark sa čô mơnuih Masêđôn mơ̆ng plei Têsalônik nao hrŏm hăng gơmơi. </verse>
        <verse number="3">Hrơi tơdơi kơ anŭn gơmơi truh pơ plei Sidôn laih anŭn Julius ngă hiam kơ Pôl, brơi ñu dưi hyu čuă ƀing giăng mah ñu hăng dưi mă tŭ mơnơ̆ng gơñu djru. </verse>
        <verse number="4">Mơ̆ng anih anŭn gơmơi đĭ kompăn, yua kơ angĭn klă anăp, gơmơi nao hluai tui ter hang plao ia Čiprơ. </verse>
        <verse number="5">Giơ̆ng gơmơi găn hĭ ia rơsĭ Silisi hăng Pamphili, gơmơi truh pơ plei Mira amăng čar Lisi. </verse>
        <verse number="6">Ƀơi anŭn khua tơhan ƀuh kompăn mơ̆ng Aleksandri nao pơ čar Itali, hnŭn yơh ñu brơi gơmơi đĭ kompăn anŭn.</verse>
        <verse number="7">Kompăn gơmơi nao rơnang amăng lu hrơi, hăng tơlơi gleh glăn biă mă gơmơi dưi truh plei Kơnit. Yua kơ angĭn klă anăp gơmơi ƀu dưi nao ataih hloh dơ̆ng ôh, hnŭn yơh gơmơi nao ter hang plao ia Kret găn anăp plei Salmôn. </verse>
        <verse number="8">Hăng tơlơi gleh glăn biă mă gơmơi hluai tui hang kuăl ia anŭn, laih anŭn truh pơ sa anih arăng pia Drun Jưh Hiam, jĕ plei prŏng Lasê.</verse>
        <verse number="9">Gơmơi hmâo rơngiă lu hrơi, laih anŭn tơlơi hyu hăng kompăn jing hĭ hyưt pưt biă mă yua kơ hrơi ƀing Yuđa ư̆ ƀơ̆ng huă rơgao hĭ laih, tui anŭn Pôl pơđur kơ gơñu hăng laĭ, </verse>
        <verse number="10">“Ơ ƀing khua, kâo ƀuh tơlơi ƀing ta hyu anai či hmâo tơlơi hyưt pưt laih anŭn lu tơlơi răm rai prŏng, ƀu djơ̆ kơnơ̆ng kơ dram gơnam hăng kompăn đôč ôh, samơ̆ wơ̆t kơ tơlơi hơdip ƀing ta mơ̆n.” </verse>
        <verse number="11">Samơ̆ khua tơhan gưt kơ pô găt kompăn hăng pô kompăn hloh kơ tơlơi Pôl laĭ. </verse>
        <verse number="12">Yua kơ anih drun jưh anŭn ƀu hiam ôh kơ kompăn dŏ amăng bơyan puih, hnŭn yơh lu mơnuih tŭ ư lui anih anŭn, brơi kompăn gir khŏm nao truh pơ plei Phênik, jing drun jưh ƀơi plao ia Kret, dŏ gah akiăng yŭ kơ dơnŭng hăng yŭ kơ kơdư, kiăng dŏ ƀơi anŭn amăng bơyan puih.</verse>
        <verse number="13">Hmâo angĭn rơnang čơdơ̆ng thut mơ̆ng dơnŭng, gơñu pơmĭn dưi ngă tui hăng hơdră gơñu hmâo pơkra laih, hnŭn yơh gơñu dui đĭ pơsơi kơ̆ng kompăn hăng nao hluai tui hang plao ia Kret. </verse>
        <verse number="14">Samơ̆ tañ mơtam hmâo angĭn kơtang arăng pia Ơrakilôn mơ̆ng plao ia anŭn hơprah trŭn. </verse>
        <verse number="15">Angĭn pưh kompăn tơl gơmơi ƀu dưi pơkơdơ̆ng hăng angĭn ôh, tui anŭn gơmơi phư lui măk ai kompăn nao tui hăng angĭn pưh pơđung ñu. </verse>
        <verse number="16">Gơmơi găn ƀơi anih kơđap plao ia anĕt arăng pia jing Klôda, laih anŭn hăng tơlơi gleh biă mă kah gơmơi dưi kă sŏng pơklaih. </verse>
        <verse number="17">Giơ̆ng kơ arăng yŏng đĭ sŏng pơklaih, gơñu mă hrĕ hăng kă hĭ jum dar kompăn; laih anŭn yua kơ hwĭ či đom hĭ ƀơi hang čuah Sirtis, gơñu pơtrŭn hĭ khăn kompăn laih anŭn phư lui măk ai angĭn pưh nao. </verse>
        <verse number="18">Hrơi tơdơi kơ anŭn, angĭn rơbŭ ăt dŏ kơtang đôč, tui anŭn gơñu čơdơ̆ng glŏm lui hĭ gơnam tam amăng ia rơsĭ. </verse>
        <verse number="19">Hrơi tal klâo gơñu glŏm hĭ hơdôm mơnơ̆ng kơ kompăn yua amăng ia rơsĭ. </verse>
        <verse number="20">Amăng lu hrơi ƀu ƀuh yang hrơi, kŏn ƀuh pơtŭ lơi, rơbŭ ăt thut kơtang biă mă tơl gơmơi ƀu hmâo dơ̆ng tah tơlơi čang rơmang dưi klaih.</verse>
        <verse number="21">Sui hrơi laih gơñu ƀu hmâo ƀơ̆ng huă ôh, Pôl tơgŭ tơ̆ng krah gơñu hăng laĭ: “Ơ ƀing adơi ayŏng, tơdah ƀing gih hmư̆ kâo mơ̆ng blŭng hlâo, anăm tơbiă ôh mơ̆ng plao ia Kret sĭt yơh ƀing ta ƀu tŭ ôh tơlơi răm rai laih anŭn tơlơi rơngiă anai. </verse>
        <verse number="22">Samơ̆ ră anai kâo alum pơđur ƀing ih dŏ kơjăp pran jua bĕ; yua kơ ƀu či hmâo ôh sa čô amăng ƀing gih rơngiă tơlơi hơdip, kơnơ̆ng rơngiă kompăn đôč. </verse>
        <verse number="23">Yua kơ mlam tơ̆m brôi Ơi Adai, Pô jing khua kâo laih anŭn Pô kâo kơkuh pơpŭ, pơkiaŏ rai sa čô ling jang Ñu dŏ dơ̆ng jĕ kâo hăng laĭ, </verse>
        <verse number="24">‘Ơ Pôl, anăm hwĭ ôh; ih khŏm dŏ dơ̆ng ƀơi anăp Sêsar; laih anŭn anai nê, Ơi Adai hmâo pha brơi kơ ih abih bang ƀing mơnuih đĭ kompăn hrŏm hăng ih.’ </verse>
        <verse number="25">Tui anŭn, Ơ ƀing adơi ayŏng dŏ kơjăp pran jua bĕ, yua kơ kâo đaŏ sĭt kơ Ơi Adai hơdôm tơlơi anŭn či truh tui hăng tơlơi Ñu hmâo laĭ laih kơ kâo. </verse>
        <verse number="26">Samơ̆ ƀing ta či đung nao đom hĭ ƀơi sa boh plao ia.”</verse>
        <verse number="27">Truh mlam tal pluh pă, kompăn gơmơi ăt dŏ đung hyu ƀơi ia rơsĭ Adriatik, amăng tơ̆ng krah mlam ƀing đĭ kompăn mĭn dah gơñu jĕ truh pơ hang. </verse>
        <verse number="28">Tui anŭn gơñu plĕ trŭn hrĕ boh pơkă laih anŭn thâo boh dlam pă pluh met. Tơdơi ƀiă kơ anŭn gơñu pơkă dơ̆ng hăng thâo boh dlam klâo pluh met. </verse>
        <verse number="29">Hwĭ jrơ̆m djơ̆ boh pơtâo, hnŭn yơh gơñu mơ̆ng klon kompăn klaih trŭn pă klŏ pơsơi kơ̆ng amăng ia rơsĭ, laih anŭn gơñu iâu laĭ kiăng adai tañ rơđah. </verse>
        <verse number="30">Samơ̆ ƀing găt kompăn hơduah jơlan kiăng đuaĭ mơ̆ng kompăn, gơñu pơtrŭn sŏng amăng ia rơsĭ gơñu ngă ƀlor nao glŏm pơsơi kơ̆ng ƀơi anăp akŏ kompăn, </verse>
        <verse number="31">Pôl laĭ kơ khua tơhan hăng ƀing tơhan: “Tơdah ƀing anai ƀu dŏ amăng kompăn, ƀing gih ƀu dưi klaih ôh.” </verse>
        <verse number="32">Tui anŭn ƀing tơhan trơĭ hĭ hrĕ akă sŏng anŭn hăng brơi ñu lĕ hĭ amăng ia.</verse>
        <verse number="33">Tơ adai jĕ rơđah, Pôl alum pơđur kơ abih bang mơnuih brơi ƀơ̆ng huă. Ñu laĭ: “Ƀing gih hmâo dŏ tơguan pluh pă hrơi laih, ư̆ ƀu ƀơ̆ng huă đơsĕt ôh. </verse>
        <verse number="34">Hnŭn yơh ră anai kâo pơđur ƀing gih ƀơ̆ng huă bĕ, kiăng kơ ƀing gih dưi dŏ hơdip; yua kơ ƀu hmâo ôh sa ară ƀuk ƀơi akŏ ƀing gih či rơngiă hĭ.” </verse>
        <verse number="35">Giơ̆ng laĭ tui anŭn, Pôl mă ƀañ tơpŭng, bơni hơơč kơ Ơi Adai ƀơi anăp abih bang, laih anŭn čơdơ̆ng ƀơ̆ng yơh. </verse>
        <verse number="36">Tui anŭn abih bang gơñu hmâo tơlơi pơđĭ pran jua laih anŭn ƀơ̆ng huă mơ̆n. </verse>
        <verse number="37">Abih bang ƀing gơmơi amăng kompăn anŭn hmâo dua rơtuh tơjuh pluh năm čô. </verse>
        <verse number="38">Giơ̆ng gơñu ƀơ̆ng huă trơi laih, gơñu mă glŏm hĭ pơdai tơpŭng amăng ia rơsĭ kiăng kơ kompăn djhul ƀiă.</verse>
        <verse number="39">Tơ adai rơđah laih, gơñu ƀu thâo krăn ôh lŏn anŭn, samơ̆ gơñu ƀuh hmâo hŏk ia hăng hang čuah. Gơñu pơmĭn tơdah dưi brơi kompăn nao jưh pơ anŭn. </verse>
        <verse number="40">Tui anŭn gơñu trơĭ hĭ hrĕ akă pơsơi kơ̆ng, lui hĭ amăng ia rơsĭ, laih anŭn gơñu kleh hrĕ akă gai găt kompăn. Giơ̆ng anŭn gơñu pơđĭ khăn gah akŏ kompăn brơi angĭn thut kompăn anŭn nao pơ hang. </verse>
        <verse number="41">Samơ̆ kompăn nao djơ̆ ƀơi anih kôl čuah amăng ia, hnŭn yơh kompăn đom hĭ ƀơi anŭn. Akŏ kompăn hơtơ̆p nao amăng čuah, ƀu thâo pơpư̆ tah, bơ kơ klon kompăn ia poh yă klă pơčah hĭ brăk brai.</verse>
        <verse number="42">Ƀing tơhan pơmĭn kiăng pơdjai hĭ abih bang ƀing mơnă hwĭ kơ ƀing gơ̆ luai truh hang laih anŭn đuaĭ kơdŏp hĭ. </verse>
        <verse number="43">Samơ̆ khua tơhan kiăng pơklaih Pôl, tui anŭn ñu khă tơlơi pơmĭn gơñu kiăng ngă anŭn. Ñu pơđar kơ ƀing hlơi thâo luai brơi gơñu kơdâo trŭn hlâo hăng luai nao pơ hang. </verse>
        <verse number="44">Bơ ƀing ăt dŏ glaĭ či tui klon, đơđa đĭ hơnal tơr, đơđa kuăr ƀơi hơnal kompăn pơčah. Hnŭn yơh abih bang gơñu leng kơ đĭ truh pơ hang hăng tơlơi rơnŭk rơnua.</verse>
      </chapter>
      <chapter number="28">
        <verse number="1">Giơ̆ng kơ gơmơi klaih laih, hlăk anŭn gơmơi thâo plao ia anŭn arăng pơanăn ñu Maltơ. </verse>
        <verse number="2">Ƀing ană plei plao ia anŭn ngă hiam biă mă kơ gơmơi. Gơñu pơtŏ apui laih anŭn tŭ jum abih bang ƀing gơmơi, yua kơ adai čơdơ̆ng hơjan laih anŭn rơŏt. </verse>
        <verse number="3">Pôl duñ sa čơnaŏ djuh glŏm amăng apui, hmâo sa drơi ala tơbăk tơbiă mơ̆ng djuh yua kơ pơ-iă laih anŭn ñu păl ƀơi tơngan Pôl. </verse>
        <verse number="4">Tơ ƀing ană plei plao ia anŭn ƀuh ala păl ƀơi tơngan Pôl, gơñu pơ laĭ tơdruă: “Sĭt biă mă pô anai jing sa čô pơdjai mơnuih. Wơ̆t dah ñu klaih laih mơ̆ng ia rơsĭ tŭ mơ̆n, tơlơi tơpă ƀu brơi ñu dŏ hơdip ôh.” </verse>
        <verse number="5">Samơ̆ Pôl añah hĭ ala anŭn amăng apui, laih anŭn ƀu hmâo tơlơi ruă hơgĕt ôh. </verse>
        <verse number="6">Ƀing anŭn pơmĭn dah drơi jan Pôl či brah đĭ ƀôdah rơbuh djai mơtam. Samơ̆ tơdơi gơñu dŏ krăp lăng sui ƀiă, gơñu ƀu ƀuh tơlơi hơgĕt phara truh kơ gơ̆ ôh, gơñu pơplih glaĭ hĭ tơlơi pơmĭn hăng laĭ gơ̆ jing sa čô yang.</verse>
        <verse number="7">Jĕ pơ anih anŭn hmâo lŏn lơ̆m kơ khua plao ia anŭn anăn ñu Publius. Ñu jak hăng jum gơmơi hăng tơlơi hơ̆k mơak biă mă amăng klâo hrơi. </verse>
        <verse number="8">Hlăk anŭn, ama Publius duăm laih anŭn ruă kian juă glai drah dŏ đih ƀơi sưng. Pôl nao ngui ñu, iâu laĭ ah tơngan ƀơi gơ̆, hăng pơsuaih brơi. </verse>
        <verse number="9">Tơ bruă anai truh, abih bang ƀing ruă pơkŏn amăng plao ia anŭn rai pơ Pôl, laih anŭn dưi suaih soh sel. </verse>
        <verse number="10">Gơñu brơi lu mơnơ̆ng kơ gơmơi, laih anŭn tơ gơmơi đĭ kompăn đuaĭ nao, gơñu brơi kơ gơmơi djŏp mơta mơnơ̆ng gơmơi kiăng.</verse>
        <verse number="11">Klâo blan tơdơi, gơmơi đĭ sa boh kompăn hmâo anăn Diôskur, kiăng laĭ: “Yang ƀă kơmar” mơ̆ng Aleksandri truh, jing kompăn hmâo kơđap tơdang bơyan puih ƀơi plao ia anai. </verse>
        <verse number="12">Ƀing gơmơi truh pơ plei Sirakus laih anŭn dŏ glaĭ pơ anŭn klâo hrơi. </verse>
        <verse number="13">Mơ̆ng anih anŭn gơmơi hluai tui hang ia rơsĭ nao truh pơ plei Rêgium. Hrơi tơdơi angĭn thut mơ̆ng dơnŭng, hnŭn yơh hrơi tal dua ƀing gơmơi truh pơ plei Pusôl. </verse>
        <verse number="14">Pơ anŭn ƀing gơmơi bưp ƀing adơi ayŏng, laih anŭn gơñu jak ƀing gơmơi dŏ glaĭ hăng gơñu tơjuh hrơi. Hnŭn yơh gơmơi hmâo truh pơ plei Rôm. </verse>
        <verse number="15">Ƀing adơi ayŏng pơ plei Rôm hmư̆ hing ƀing gơmơi rai, hnŭn yơh ƀing gơñu nao truh pơ Sang Sĭ Mia Apius laih anŭn anih arăng pia Klâo Sang Jưh kiăng kơ čơkă ƀing gơmơi. Tơ Pôl ƀuh ƀing gơñu, Pôl bơni hơơč kơ Ơi Adai laih anŭn hmâo tơlơi pơđĭ pran jua.</verse>
        <verse number="16">Tơ ƀing gơmơi mŭt amăng plei Rôm, arăng brơi Pôl dưi dŏ hơjăn hrŏm hăng sa čô tơhan gak wai ñu.</verse>
        <verse number="17">Rơgao kơ klâo hrơi, Pôl jak iâu ƀing khua ană Yuđa rai. Tơdang gơñu pơƀŭt glaĭ, Pôl pơhiăp hăng gơñu: “Ơ ƀing adơi ayŏng, wơ̆t dah kâo ƀu ngă tơlơi hơgĕt pơkơdơ̆ng glaĭ hăng ană plei pla ƀôdah hăng tơlơi phiăn ƀing ơi adon ƀing ta, samơ̆ arăng mă kâo pơ plei Yêrusalem hăng jao hĭ kâo amăng tơngan ƀing Rôm. </verse>
        <verse number="18">Giơ̆ng tơña kơsem kâo, ƀing Rôm kiăng phư hĭ kâo yua kơ ƀu hmâo tơlơi hơgĕt ôh lăp kơ pơdjai kâo. </verse>
        <verse number="19">Samơ̆ ƀing Yuđa găng glaĭ ƀu tŭ ôh tơlơi arăng phư kâo, hnŭn yơh kâo khŏm iâu đĭ Sêsar. Ƀu djơ̆ kâo hmâo tơlơi pơmĭn phong, pơkơdơ̆ng glaĭ hăng kơnŭng djuai kâo ôh. </verse>
        <verse number="20">Klih yua kơ tơlơi anŭn yơh, kâo hmâo rơkâo kiăng bưp laih anŭn pơhiăp hrŏm hăng ƀing gih, yua kơ tơlơi čang rơmang kơ ƀing Israel anŭn yơh arăng akă kâo hăng hrĕ čuăk anai.”</verse>
        <verse number="21">Gơñu laĭ glaĭ: “Gơmơi ƀu hmâo mă hră arăng mơit mơ̆ng čar Yuđa ră ruai kơ tơlơi ih ôh. Laih anŭn ăt kŏn hmâo sa čô amăng ƀing adơi ayŏng rai pơ anai laĭ pơthâo ƀôdah pơhiăp tơlơi sat kơ ih ôh. </verse>
        <verse number="22">Samơ̆ gơmơi kiăng hmư̆ mơ̆ng ih hơgĕt tơlơi ih pơmĭn; yua kơ gơmơi thâo tar ƀar anih arăng pơhiăp pơkơdơ̆ng glaĭ hăng tơlơi đaŏ anai.”</verse>
        <verse number="23">Tơ truh hrơi gơñu pơkă, lu mơnuih rai pơ ñu amăng sang gơ̆ dŏ. Mơ̆ng mơguah truh pơ klam, Pôl ngă gơ̆ng jơlan hăng pơblang brơi gơñu kơ dêh čar pơtao Ơi Adai laih anŭn pơđur pơtrŭt gơñu đaŏ kơ Yêsu tui hăng tơlơi čih amăng tơlơi juăt Môis laih anŭn amăng hră ƀing pô laĭ lui hlâo. </verse>
        <verse number="24">Đơđa mơnuih đaŏ kơ tơlơi Pôl pơhiăp, đơđa ƀu đaŏ ôh. </verse>
        <verse number="25">Hnŭn yơh, gơñu ƀu tŭ ư tơdruă ôh laih anŭn gơñu glaĭ, yua kơ anŭn mơ̆n Pôl pơhiăp boh pơhiăp anai: “Yang Bơngăt Hiam hmâo laĭ djơ̆ biă mă, hlăk ñu yua pô laĭ lui hlâo Êsai pơhiăp hăng ơi adon ƀing gih tui anai:</verse>
        <verse number="26"> ‘Nao bĕ pơ ƀing ană plei pla anai hăng laĭ:
“Sĭt biă mă ƀing gih či hmư̆, samơ̆ ƀu thâo hluh ôh;
Laih anŭn sĭt biă mă ƀing gih či lăng, samơ̆ ƀu thâo ƀuh ôh.</verse>
        <verse number="27">Yua kơ pran jua ƀing ană plei pla anai jing kơnăm mơmŏt hĭ;
Gơñu hơkăt hĭ amăng tơngia gơñu,
Gơñu pĭt hĭ mơta gơñu,
Hwĭ dah mơta gơñu dưi ƀuh,
Tơngia gơñu dưi hmư̆,
Tơlơi pơmĭn gơñu dưi thâo hluh,
Laih anŭn gơñu či wơ̆t glaĭ pơ Kâo,
Kiăng kơ Kâo pơsuaih gơñu.”’</verse>
        <verse number="28">Tui anŭn, brơi ƀing gih thâo tơlơi pơklaih Ơi Adai arăng hmâo hyu ră ruai laih kơ ƀing djuai tuai. Gơñu či hmư̆.”</verse>
        <verse number="30">Pôl dŏ amăng sang ñu apah anŭn krĕp dua thŭn. Ñu jum abih bang mơnuih nao pơ ñu, </verse>
        <verse number="31">pơtô kơ dêh čar Pơtao Ơi Adai laih anŭn pơhrăm arăng kơ tơlơi Khua Yang Yêsu Krist hăng tơlơi rơngai, ƀu hmâo hlơi khă găn ôh.</verse>
      </chapter>
    </book>
    <book number="45">
      <chapter number="1">
        <verse number="1">Pôl jing sa čô ding kơna Yêsu Krist, Ơi Adai hmâo iâu laih kâo brơi jing khua ding kơna, pioh brơi kơ bruă pơtô Tơlơi Phrâo Hiam Ơi Adai. </verse>
        <verse number="2">Tơlơi Phrâo Hiam anŭn Ơi Adai hmâo ƀuăn laih mơ̆ng đưm hlâo, găn mơ̆ng ƀing pô laĭ lui hlâo Ñu hmâo čih pioh laih amăng Hră Ơi Adai Pơhiăp. </verse>
        <verse number="3">Tơlơi Phrâo Hiam anŭn djơ̆ kơ Ană Ñu, Yêsu Krist Khua Yang ƀing ta, gah kơ asar đeh Ñu hmâo tơkeng rai mơ̆ng kơnŭng djuai Đawit, </verse>
        <verse number="4">laih anŭn gah kơ yang bơngăt rơgoh hiam, pơhaih pơrơđah kơ Ñu jing Ană Ơi Adai dưi mơyang yua kơ mơ̆ng tơlơi Ñu hơdip glaĭ mơ̆ng mơnuih djai, jing Yêsu Krist Khua Yang ƀing ta. </verse>
        <verse number="5">Mơ̆ng Ñu yơh gơmơi hmâo mă tŭ laih tơlơi pap laih anŭn tơlơi dưi jing khua ding kơna, kiăng atăt ba mơnuih mơ̆ng abih bang djuai mơnuih truh kơ tơlơi thâo đup gưt kơ tơlơi đaŏ, yua kơ anăn Ñu. </verse>
        <verse number="6">Amăng ƀing mơnuih anŭn, ƀing gih ăt jing ƀing Ơi Adai hmâo iâu laih kiăng jing lơ̆m kơ Yêsu Krist.</verse>
        <verse number="7">Kâo čih mơit kơ abih bang ƀing Ơi Adai khăp hơeng amăng plei Rôm, ƀing Ơi Adai hmâo iâu laih brơi jing ƀing rơgoh hiam.
Rơkâo kơ Ơi Adai, Ama ƀing ta, laih anŭn Khua Yang Yêsu Krist pha brơi tơlơi pap laih anŭn tơlơi rơnŭk rơnua kơ ƀing gih!</verse>
        <verse number="8">Blŭng hlâo amăng anăn Yêsu Krist kâo bơni hơơč kơ Ơi Adai yua kơ abih bang ƀing gih, yua kơ arăng hmư̆ hing tơlơi đaŏ ƀing gih tar ƀar lŏn tơnah. </verse>
        <verse number="9">Yua kơ Ơi Adai jing Pô kâo mă bruă hăng abih bơngăt jua hăng tơlơi pơtô Tơlơi Phrâo Hiam Ană Ñu, jing pô ngă gơ̆ng jơlan pơsĭt kơ kâo, nanao kâo hơdơr kơ ƀing gih </verse>
        <verse number="10">rĭm wơ̆t kâo iâu laĭ. Kâo rơkâo kơ Ơi Adai tui hăng Ñu kiăng brơi kơ kâo dưi nao čuă ngui ƀing gih. </verse>
        <verse number="11">Yua kơ kâo kiăng biă mă nao čuă ngui ƀing gih, kiăng kơ dưi pơpha brơi kơ ƀing gih tơlơi pha brơi mơ̆ng Yang Bơngăt Hiam, kiăng kơ ƀing gih kơjăp kơtang; </verse>
        <verse number="12">Tơlơi anŭn kiăng laĭ, kiăng kơ ƀing ta dưi pơđĭ pran jua tơdruă hăng tơlơi đaŏ ƀing ta, anŭn jing tơlơi đaŏ ƀing gih laih anŭn tơlơi đaŏ kâo.</verse>
        <verse number="13"> Ơ adơi ayŏng, kâo kiăng kơ ƀing gih thâo, hmâo lu wơ̆t laih kâo hmâo tơlơi pơmĭn kiăng nao čuă ƀing gih, kiăng kơ kâo dưi pĕ boh amăng ƀing gih kar hăng amăng djuai tuai pơkŏn mơ̆n; samơ̆ kâo ăt dŏ hmâo tơlơi gŭn truh kơ hrơi anai. </verse>
        <verse number="14">Kâo đom hơnưh kơ ƀing mơnuih Grek wơ̆t kơ ƀing mơnuih glai, kơ ƀing thâo lu laih anŭn kơ ƀing mlŭk mơgu. </verse>
        <verse number="15">Tui anŭn, kâo ăt hur har kiăng pơtô Tơlơi Phrâo Hiam wơ̆t kơ ƀing gih mơ̆n, ƀing dŏ amăng plei Rôm.</verse>
        <verse number="16"> Sĭt biă mă, kâo ƀu mlâo ôh kơ Tơlơi Phrâo Hiam, yua kơ ñu jing tơlơi dưi mơyang Ơi Adai kiăng pơklaih rĭm čô hlơi pô đaŏ, blŭng hlâo kơ ƀing mơnuih Yuđa laih anŭn truh kơ ƀing mơnuih Grek mơ̆n. </verse>
        <verse number="17">Yua kơ Tơlơi Phrâo Hiam anai bơrơđah tơlơi tơpă Ơi Adai hmâo mơ̆ng tơlơi đaŏ laih anŭn atăt kơ tơlơi đaŏ; tui hăng hmâo čih laih: “Mơnuih tơpă či hơdip hăng tơlơi đaŏ.”</verse>
        <verse number="18">Tơlơi hil Ơi Adai mơ̆ng adai hmâo pơrơđah kiăng pơkơdơ̆ng glaĭ hăng abih tơlơi ƀu pơpŭ kơ Ơi Adai laih anŭn tơlơi wĕ wŏ mơnuih ngă, hăng tơlơi wĕ wŏ anŭn gơñu kơ̆ng khă tơlơi sĭt. </verse>
        <verse number="19">Yua kơ hơgĕt tơlơi arăng dưi thâo krăn Ơi Adai jing klă rơđah laih kơ gơñu, yua kơ Ơi Adai hmâo pơrơđah laih tơlơi anŭn kơ gơñu. </verse>
        <verse number="20">Čơdơ̆ng mơ̆ng hrơi hrih lŏn tơnah kơnuih mơyang Ñu, kiăng laĭ tơlơi dưi mơyang Ñu hlŏng lar laih anŭn tơlơi Ñu jing Ơi Adai, arăng dưi ƀuh rơđah tơ kơsem lăng mơnơ̆ng Ñu hmâo hrih laih. Tui anŭn gơñu ƀu dưi pơgăl pơgang gơñu pô ôh. </verse>
        <verse number="21">Yua kơ wơ̆t dah gơñu thâo krăn laih Ơi Adai, gơñu ăt ƀu pơpŭ pơyom ôh kơ Ñu jing Ơi Adai, kŏn bơni hơơč kơ Ñu lơi; samơ̆ tơlơi pơmĭn gơñu jing hĭ đôč đač, laih anŭn pran jua mlŭk gơñu bă hăng tơlơi kơnăm mơmŏt. </verse>
        <verse number="22">Gơñu laĭ gơñu pô jing kơhnâo, samơ̆ gơñu jing hĭ laih mlŭk, </verse>
        <verse number="23">gơñu hmâo pơplih hĭ tơlơi ang yang Ơi Adai ƀu thâo brŭ rai kiăng kơ mă tŭ rup mơnuih thâo brŭ rai, thâo dah rup čĭm, rup hlô mơnơ̆ng, ƀôdah hlô mơnơ̆ng hro rui.</verse>
        <verse number="24">Yua kơ anŭn yơh Ơi Adai jao lui hĭ gơñu kơ tơlơi grĭ grañ tui hăng pran jua gơñu amoaih hưp, tơl gơñu yua drơi jan gơñu pô ngă tơlơi pơmlâo hañ tơdruă gơñu. </verse>
        <verse number="25">Yua kơ gơñu pơplih hĭ tơlơi sĭt Ơi Adai jing tơlơi ƀlor, laih anŭn gơñu kơkuh pơpŭ hăng mă bruă kơ mơnơ̆ng hmâo hrih laih, pơala kơ Pô Hrih Pơjing, jing Pô lăp kơ pơpŭ bơni hlŏng lar Amen!</verse>
        <verse number="26">Yua kơ tơlơi anŭn yơh Ơi Adai hmâo jao hĭ gơñu kơ tơlơi amoaih rih mlâo hañ. Wơ̆t kơ ƀing đah kơmơi kar kaĭ mơ̆n hmâo pơplih hĭ tơlơi phiăn yang đar, samơ̆ ngă kơđai glaĭ hĭ tơlơi phiăn yang đar. </verse>
        <verse number="27">Ƀing đah rơkơi ăt kar kaĭ mơ̆n, lui hĭ tơlơi phiăn yang đar đah rơkơi hăng đah kơmơi juăt ngă, laih anŭn pơčuh tơlơi amoaih rih tơdruă, đah rơkơi hăng đah rơkơi ngă tơlơi soh mlâo hañ, laih anŭn gơñu pô tŭ mă tơlơi pơkơhmal lăp hăng tơlơi soh gơñu.</verse>
        <verse number="28">Yua kơ gơñu ƀu kiăng djă pioh ôh tơlơi thâo krăn Ơi Adai, tui anŭn Ơi Adai hmâo jao lui hĭ gơñu kơ tơlơi pơmĭn răm ƀăm tơl gơñu ngă lu tơlơi ƀu lăp. </verse>
        <verse number="29">Gơñu bă hăng djŏp mơta tơlơi ƀu tơpă, tơlơi sat ƀai, tơlơi hưp ham, tơlơi hil, gơñu bă hăng tơlơi moañ, tơlơi pơdjai mơnuih, tơlơi pơrơdjơ̆ pơrơsao, tơlơi pleč ƀlor, tơlơi kreñ; tơlơi hil ruă; gơñu jing ƀing ruai tơlơi sat arăng, </verse>
        <verse number="30">pơhiăp pơčeh, bơrơmŭt kơ Ơi Adai, ƀrưh hmiah, pơgao, pơ-ư pơang pô, kơhnăk ngă soh, khăng akŏ hăng amĭ ama, </verse>
        <verse number="31">mlŭk mơgu, ƀu tŏng ten amăng hiăp ƀuăn, ƀu hmâo tơlơi khăp, ƀu hmâo tơlơi pap drap. </verse>
        <verse number="32">Gơñu thâo tơlơi juăt Ơi Adai hmâo pơkă laih, kơ hlơi pô ngă tui anŭn jing lăp kơ djai yơh. Wơ̆t dah tui anŭn, ƀu djơ̆ kơnơ̆ng gơñu pô đôč ôh ngă tơlơi anŭn, samơ̆ gơñu ăt tŭ ư brơi ƀing pơkŏn ngă dơ̆ng mơ̆n.</verse>
      </chapter>
      <chapter number="2">
        <verse number="1"> Tui anŭn, Ơ mơnuih anŭn, măk ai hlơi ih jing, tơdang ih phat kơđi kơ arăng ih ƀu dưi pơgăl pơgang kơ ih pô ôh. Yua kơ tơdang ih phat kơđi kơ arăng, ih ăt klă kơđi kơ ih pô yơh; yua kơ ih phat kơđi kơ arăng, samơ̆ ih ăt ngă kar hăng gơñu mơ̆n. </verse>
        <verse number="2">Ƀing ta thâo tơlơi Ơi Adai phat kơđi kơ ƀing mơnuih ngă khul bruă tui hăng anŭn jing gal djơ̆ yơh. </verse>
        <verse number="3">Ơ mơnuih anŭn, tơdang ih phat kơđi kơ ƀing ngă soh tui anŭn, samơ̆ ih pô ăt ngă kar kaĭ mơ̆n, ih pơmĭn ih či dưi klaih mơ̆ng tơlơi Ơi Adai phat kơđi hă? </verse>
        <verse number="4">Ƀôdah ih mưč mač tơlơi hiam klă rơbeh blai Ơi Adai, tơlơi Ñu thâo pap, tơlơi Ñu gir? Ih ƀu thâo ôh hă tơlơi hiam klă Ơi Adai kiăng ba ih kơ tơlơi kơhmal kơ tơlơi soh? </verse>
        <verse number="5">Samơ̆ ih hmâo pran jua khăng, ƀu kơhmal kơ tơlơi soh ôh, jing ih pơkom pioh tơlơi hil či truh kơ ih pô ƀơi hrơi tơlơi hil, ƀơi hrơi Ơi Adai phat kơđi tơpă hơnơ̆ng či pơrơđah. </verse>
        <verse number="6">Yua kơ Ơi Adai klă kơđi kơ rĭm čô mơnuih tui hăng bruă ñu ngă. </verse>
        <verse number="7">Ơi Adai či brơi tơlơi hơdip hlŏng lar kơ ƀing ngă tơlơi hiam nanao, hơduah tơlơi ư-ang, tơlơi pơpŭ laih anŭn tơlơi ƀu thâo djai. </verse>
        <verse number="8">Bơ kơ ƀing et klih, ƀu gưt kơ tơlơi sĭt, samơ̆ gưt kơ tơlơi wĕ wŏ, Ơi Adai či tuh kơ gơñu tơlơi kreñ laih anŭn tơlơi hil. </verse>
        <verse number="9">Či hmâo tơlơi tơnap hăng tơlơi rŭng răng kơ rĭm čô mơnuih ngă tơlơi sat ƀai, blŭng hlâo kơ ƀing Yuđa laih anŭn wơ̆t kơ ƀing Grek mơ̆n. </verse>
        <verse number="10">Samơ̆ či hmâo tơlơi ư-ang, tơlơi pơpŭ, laih anŭn tơlơi rơnŭk rơnua kơ rĭm čô mơnuih ngă tơlơi hiam, blŭng hlâo kơ ƀing Yuđa, tơdơi anŭn kơ ƀing Grek. </verse>
        <verse number="11">Yua kơ Ơi Adai ƀu lăng mơnuih phara phara ôh.</verse>
        <verse number="12">Abih bang hlơi pô ngă soh gah rơngiao kơ tơlơi juăt, gơñu ăt či răm rơngiă gah rơngiao tơlơi juăt mơ̆n. Laih anŭn abih bang hlơi pô ngă soh gah yŭ tơlơi juăt, tơlơi juăt anŭn či phat kơđi kơ gơñu. </verse>
        <verse number="13">Yua kơ ƀu djơ̆ ôh ƀing hmư̆ tơlơi juăt jing tơpă ƀơi anăp Ơi Adai, samơ̆ ƀing ngă tui tơlơi juăt či hmâo tơlơi yap tơpă. </verse>
        <verse number="14">Ƀing djuai tuai ƀu hmâo tơlơi juăt hơđăp amơĭ, samơ̆ gơñu juăt ngă tui tơlơi juăt pơtă, gơñu pơjing kơ tơlơi juăt kơ gơñu pô yơh, wơ̆t dah gơñu ƀu hmâo tơlơi juăt tŭ mơ̆n. </verse>
        <verse number="15">Gơñu pơrơđah hơgĕt bruă tơlơi juăt pơtă hmâo čih laih amăng pran jua gơñu, pran jua tơpă hiam gơñu ăt pơsĭt brơi tơlơi anŭn mơ̆n, laih anŭn tơlơi pơmĭn gơñu tăp năng kơčut ƀuah gơñu tăp năng pơgăl pơgang brơi gơñu. </verse>
        <verse number="16">Tơlơi anŭn či pơrơđah brơi ƀơi hrơi Ơi Adai phat kơđi mơ̆ng Yêsu Krist abih bang bruă hơgơ̆m mơnuih ngă, tui hăng Tơlơi Phrâo Hiam kâo hmâo pơtô.</verse>
        <verse number="17">Samơ̆ tơdah ih yap ih pô jing mơnuih Yuđa, ih hơ-ĭn kơnang kơ tơlơi juăt, pơ-ư kơ ih pô yua kơ Ơi Adai ih, </verse>
        <verse number="18">thâo hluh tơlơi Ñu kiăng, laih anŭn thâo ruah mă hơgĕt jing hiam, yua kơ tơlơi juăt hmâo pơhrăm ih laih, </verse>
        <verse number="19">laih anŭn tơdah ih thâo sĭt ih jing pô ba jơlan kơ ƀing bum mơta, jing tơlơi bơngač kơ ƀing dŏ amăng tơlơi kơnăm mơmŏt, </verse>
        <verse number="20">pô pơhrăm ƀing mlŭk, nai pơtô kơ ƀing mơnuih ƀu thâo phe pho, amăng tơlơi juăt ih hmâo abih tơlơi čih kơ tơlơi thâo hluh laih anŭn tơlơi sĭt. </verse>
        <verse number="21">Tui anŭn, Ơ pô pơtô kơ arăng, yua hơgĕt ih ƀu pơtô kơ ih pô lĕ? Ih pơtô kơ arăng anăm klĕ dŏp ôh, samơ̆ hyư̆m ih pô klĕ dŏp? </verse>
        <verse number="22">Ih pơtô kơ arăng anăm klĕ pyu ôh, samơ̆ hyư̆m ih pô klĕ pyu? Ih bơrơmŭt kơ rup trah, samơ̆ hyư̆m ih pô klĕ mă gơnam tam mơ̆ng sang kơkuh pơpŭ? </verse>
        <verse number="23">Ih pơ-ư pơang kơ ih pô yua kơ tơlơi juăt, samơ̆ hyư̆m ih pô ngă pơmlâo Ơi Adai hăng tơlơi ih ngă gao tơlơi juăt? </verse>
        <verse number="24">Kar hăng tơlơi hmâo čih laih: “Yua kơ ƀing gih yơh ƀing djuai tuai pơhiăp ƀrưh hmiah kơ anăn Ơi Adai.”</verse>
        <verse number="25">Tơdah ih gưt kơ tơlơi juăt, tơlơi khăt klĭ jing yom; samơ̆ tơdah ih ngă gao tơlơi juăt, tơlơi khăt klĭ ih anŭn jing kar hăng ƀu khăt klĭ ôh. </verse>
        <verse number="26">Tui anŭn tơdah mơnuih ƀu tŭ khăt klĭ ôh samơ̆ ñu gưt hơgĕt tơlơi juăt pơtă pơtăn, ƀu djơ̆ ôh hă Ơi Adai či yap tơlơi ñu ƀu khăt klĭ anŭn kar hăng khăt klĭ laih? </verse>
        <verse number="27">Tui anŭn ƀing mơnuih ƀu hmâo khăt klĭ tui hăng asar đeh samơ̆ gưt tơlơi juăt či phat kơđi ih, pô hmâo hră tơlơi juăt laih anŭn khăt klĭ samơ̆ ngă gao tơlơi juăt. </verse>
        <verse number="28">Yua kơ sa čô mơnuih kơnơ̆ng gah rơngiao đôč jing mơnuih Yuđa, ñu anŭn ƀu djơ̆ mơnuih Yuđa sĭt ôh, bơ kơ tơlơi khăt klĭ gah kơ asar đeh gah rơngiao, ñu ƀu djơ̆ tơlơi khăt klĭ sĭt ôh. </verse>
        <verse number="29">Samơ̆ arăng jing sa čô Yuđa sĭt tui hăng jing amăng lăm, laih anŭn tơlơi khăt klĭ sĭt arăng ngă amăng pran jua, amăng Yang Bơngăt Hiam, ƀu djơ̆ ƀơi drơi jan ôh. Sa čô Yuđa kar hăng anŭn či hmâo tơlơi bơni mơ̆ng Ơi Adai ƀu djơ̆ mơ̆ng mơnuih ôh.</verse>
      </chapter>
      <chapter number="3">
        <verse number="1">Tui anŭn hơgĕt tơlơi hiam hloh ƀing Ană Yuđa hmâo? Ƀôdah hơgĕt yom kơ tơlơi khăt klĭ? </verse>
        <verse number="2">Sĭt yơh hmâo tơlơi yom djŏp mơta. Blŭng hlâo, Ơi Adai hmâo jao brơi boh pơhiăp Ñu kơ ƀing Yuđa. </verse>
        <verse number="3">Samơ̆ hơgĕt tơlơi či truh tơdah hmâo đơđa mơnuih amăng ƀing gơñu ƀu tŏng ten ôh? Tơlơi gơñu ƀu tŏng ten dưi pơrai hĭ tơlơi hơnơ̆ng ten Ơi Adai mơ̆? </verse>
        <verse number="4">Ƀu djơ̆ tui anŭn ôh! Ơi Adai jing sĭt, wơ̆t dah abih bang mơnuih leng kơ ƀlor, tui hăng Hră Ơi Adai Pơhiăp hmâo čih laih:
“Kiăng kơ arăng dưi yap Ih jing tơpă amăng tơlơi Ih pơhiăp,
laih anŭn Ih khŏm dưi hĭ tơ arăng phat kơđi Ih.”</verse>
        <verse number="5">Samơ̆ tơdah tơlơi ƀu tơpă ƀing ta bơrơđah tơlơi tơpă Ơi Adai, hơgĕt ƀing ta či laĭ? Djơ̆ mơ̆ Ơi Adai ƀu tơpă ôh tơ Ñu pơkơhmal ƀing ta? (Kâo pơhiăp tui hăng ană mơnuih juăt pơhiăp.) </verse>
        <verse number="6">Ƀu djơ̆ tui anŭn ôh! Yua kơ tơdah tui anŭn, hyư̆m Ơi Adai dưi phat kơđi kơ lŏn tơnah lĕ? </verse>
        <verse number="7">Samơ̆ tơdah mơ̆ng tơlơi kâo ƀlor dưi ngă brơi tơlơi sĭt Ơi Adai jai thim tơlơi guh kơang hloh dơ̆ng, tui anŭn yua hơgĕt arăng ăt klă kơđi kơ kâo kar hăng sa čô mơnuih soh lĕ? </verse>
        <verse number="8">Tui anŭn yua hơgĕt ƀing ta ƀu “ngă tơlơi sat kiăng hmâo tơlơi hiam”? — kar hăng đơđa mơnuih hmâo pơčeh ƀing gơmơi pơtô tơlơi anŭn. — Gơñu tŭ tơlơi pơkơhmal jing năng lăp biă mă.</verse>
        <verse number="9">Tui anŭn hyư̆m ngă? Ƀing ană Yuđa ta jing hiam hloh kơ ƀing tuai mơ̆? Ư ưh, ƀu hmâo ôh! Yua kơ kâo bơrơđah sĭt laih kơ abih bang mơnuih, ƀing Yuđa wơ̆t ƀing Grek, leng kơ dŏ gah yŭ kơ tơlơi dưi kơtang tơlơi soh, </verse>
        <verse number="10">kar hăng Hră Ơi Adai Pơhiăp hmâo čih laih:
“Ƀu hmâo hlơi tơpă ôh,
Wơ̆t dah sa čô ăt kŏn hmâo lơi,</verse>
        <verse number="11">Ƀu hmâo sa čô mơnuih thâo hluh ôh,
Ƀu hmâo sa čô mơnuih hơduah sem Ơi Adai ôh.</verse>
        <verse number="12">Abih bang leng kơ jrok jơlan, laih anŭn gơñu soh laih soh sel;
Ƀu hmâo hlơi ngă tơlơi hiam ôh,
Wơ̆t dah sa čô ăt kŏn hmâo lơi.”</verse>
        <verse number="13"> “Rơkong đŏk gơñu kar hăng pơsat arăng pŏk lui;
Gơñu yua jơlah gơñu kiăng plư arăng.”
“Ia bih ala tơpơ̆ng dŏ gah yŭ tơƀong gơñu.”</verse>
        <verse number="14">“Amăng bah gơñu bă hăng tơlơi hơtơ̆m pah laih anŭn tơlơi phĭ.”</verse>
        <verse number="15">Tơkai gơñu hơmăr kiăng ngă tuh drah;</verse>
        <verse number="16">Ƀơi jơlan gơñu hmâo tơlơi pơrai laih anŭn tơlơi tơnap,</verse>
        <verse number="17"> Gơñu ƀu thâo ôh jơlan tơlơi rơnŭk rơnua.</verse>
        <verse number="18">“Gơñu ƀu hwĭ pơpŭ kơ Ơi Adai ôh.”</verse>
        <verse number="19">Ƀing ta thâo hơgĕt khul tơlơi juăt hmâo pơhiăp, ñu laĭ kơ ƀing dŏ gah yŭ tơlơi juăt, kiăng kơ abih bang amăng bah khŏm dŏ rơiăt, laih anŭn abih bang mơnuih dŏ ƀơi lŏn tơnah leng kơ dŏ gah yŭ kơ tơlơi Ơi Adai phat kơđi. </verse>
        <verse number="20">Yua kơ ƀơi anăp Ơi Adai ƀu hmâo ôh sa čô mơnuih dưi hmâo tơlơi yap tơpă yua mơ̆ng bruă ngă tui tơlơi juăt, yua mơ̆ng tơlơi juăt yơh arăng thâo krăn tơlơi soh.</verse>
        <verse number="21">Samơ̆ ră anai tơlơi tơpă Ơi Adai hmâo bơrơđah laih gah rơngiao tơlơi juăt; tơlơi anai, tơlơi juăt wơ̆t hăng ƀing pô laĭ lui hlâo hmâo pơhaih pơsĭt brơi laih. </verse>
        <verse number="22">Jing tơlơi tơpă Ơi Adai, mơ̆ng tơlơi đaŏ kơ Yêsu Krist, pha brơi kơ abih bang hlơi pô đaŏ. Yua kơ ƀu hmâo pơkah mơnuih phara phara ôh. </verse>
        <verse number="23">Yua kơ abih bang mơnuih leng kơ ngă soh laih, kơƀah hĭ tơlơi ư-ang Ơi Adai, </verse>
        <verse number="24">laih anŭn gơñu hmâo tơlơi dưi yap tơpă yua mơ̆ng tơlơi pap Ơi Adai brơi đôč đač kơ gơñu, yua mơ̆ng tơlơi song mă amăng Krist Yêsu hmâo pơkra laih. </verse>
        <verse number="25">Ơi Adai ruah laih Yêsu Krist brơi Ñu jing mơnơ̆ng ngă yang song mă tơlơi soh hăng drah Ñu, brơi kơ hlơi pô mă tŭ hăng tơlơi đaŏ. Tơlơi anai kiăng bơrơđah tơlơi tơpă Ơi Adai, yua kơ hăng tơlơi gir añ, Ñu lui hĭ ƀu hmâo pơkơhmal ôh tơlơi soh arăng ngă hlâo kơ anŭn. </verse>
        <verse number="26">Amăng rơnŭk anai, Ñu ăt bơrơđah Ñu pô jing tơlơi tơpă laih anŭn yap tơpă kơ hlơi pô đaŏ kơ Yêsu.</verse>
        <verse number="27">Tui anŭn hmâo hơgĕt dưi pơang pô mơ̆? Ƀu dưi ôh! Hăng tơlơi juăt hơgĕt? Hăng tơlơi juăt bruă ngă mơ̆? Ƀu djơ̆ ôh, samơ̆ yua kơ tơlơi ƀing ta đaŏ. </verse>
        <verse number="28">Yua kơ ƀing ta đaŏ, sa čô mơnuih dưi hmâo tơlơi yap tơpă hăng tơlơi đaŏ, ƀu djơ̆ hăng bruă tơlơi juăt ôh. </verse>
        <verse number="29">Ƀôdah djơ̆ mơ̆ Ơi Adai jing Ơi Adai kơnơ̆ng kơ ƀing Yuđa đôč? Ƀu djơ̆ ôh hă Ñu ăt jing Ơi Adai wơ̆t kơ ƀing djuai tuai mơ̆n? Sĭt yơh, Ñu jing Ơi Adai wơ̆t kơ ƀing djuai tuai mơ̆n, </verse>
        <verse number="30">Yua kơ Ơi Adai jing hasa đôč. Ñu či yap tơpă kơ ƀing khăt klĭ hăng tơlơi đaŏ laih anŭn ƀing ƀu khăt klĭ ăt hăng tơlơi đaŏ anŭn mơ̆n. </verse>
        <verse number="31">Tui anŭn hăng tơlơi đaŏ ƀing ta lơ̆m lui hĭ tơlơi juăt mơ̆? Ư ưh, ƀu djơ̆ ôh! Samơ̆ kơđai glaĭ, ƀing ta ngă pơkơjăp tơlơi juăt.</verse>
      </chapter>
      <chapter number="4">
        <verse number="1">Tui anŭn, hơgĕt ƀing ta či laĭ djơ̆ kơ Abraham ơi adon ƀing ta gah kơ asar đeh, hơgĕt ñu hmâo mă tŭ? </verse>
        <verse number="2">Tơdah Abraham hmâo tơlơi yap tơpă mơ̆ng bruă ñu ngă, ñu hmâo tơlơi dưi pơang ñu pô. Samơ̆ ñu ƀu dưi ôh pơang ñu pô ƀơi anăp Ơi Adai. </verse>
        <verse number="3">Yua kơ hơgĕt Hră Ơi Adai Pơhiăp laĭ? “Abraham đaŏ kơ Ơi Adai, laih anŭn yua mơ̆ng tơlơi đaŏ anŭn yơh Ơi Adai hmâo yap ñu tơpă.” </verse>
        <verse number="4">Kơ mơnuih mă bruă, prăk apah ñu ƀu djơ̆ jing tơlơi pha brơi ôh, samơ̆ yap kar hăng hơnưh. </verse>
        <verse number="5">Bơ kơ hlơi pô ƀu mă bruă ôh, samơ̆ đaŏ kơ Pô yap tơpă brơi kơ mơnuih soh, tơlơi đaŏ mơnuih anŭn hmâo yap jing tơpă. </verse>
        <verse number="6">Kar hăng anŭn mơ̆n, Đawit pơhiăp tơlơi mơyun hiam kơ mơnuih Ơi Adai yap tơpă ƀu djơ̆ yua mơ̆ng bruă ngă ôh:</verse>
        <verse number="7">“Mơyun hiam yơh kơ hlơi pô Ơi Adai pap brơi laih tơlơi ngă gao ñu,
Tơlơi soh ñu Ơi Adai hmâo lơ̆m lui hĭ laih.</verse>
        <verse number="8">Mơyun hiam yơh kơ mơnuih Khua Yang ƀu yap ôh tơlơi soh ñu.”</verse>
        <verse number="9">Djơ̆ mơ̆ tơlơi mơyun hiam anŭn kơnơ̆ng kơ ƀing khăt klĭ đôč, ƀôdah wơ̆t kơ ƀing ƀu khăt klĭ? Ƀing ta laĭ yua mơ̆ng tơlơi đaŏ Abraham Ơi Adai yap ñu jing tơpă. </verse>
        <verse number="10">Tui anŭn hơbin Ơi Adai hmâo yap tơlơi anŭn kơ ñu? Hlâo kơ ñu khăt klĭ ƀôdah tơdơi kơ ñu khăt klĭ? Ƀu djơ̆ tơdơi ôh samơ̆ hlâo kơ ñu khăt klĭ yơh. </verse>
        <verse number="11">Ñu hmâo mă tŭ laih tơlơi khăt klĭ jing gru kơnăl kar hăng mơnơ̆ng kơđŏm tơlơi tơpă ñu hmâo laih mơ̆ng tơlơi đaŏ hlăk ñu aka khăt klĭ ôh. Tui anŭn, Abraham jing hĭ ama gah bơngăt kơ abih bang ƀing mơnuih đaŏ samơ̆ ƀu khăt klĭ ôh, laih anŭn gơñu ăt hmâo tơlơi yap tơpă mơ̆n. </verse>
        <verse number="12">Laih anŭn ñu ăt jing ama kơ ƀing khăt klĭ mơ̆n, jing ƀing ƀu djơ̆ kơnơ̆ng khăt klĭ đôč ôh, samơ̆ gơñu hơdip kar hăng tơlơi đaŏ Abraham, ơi adon ƀing ta hmâo hơdip laih hlâo kơ ñu khăt klĭ.</verse>
        <verse number="13"> Tơlơi Ơi Adai ƀuăn kơ Abraham hăng kơ ƀing ană tơčo ñu, brơi ñu mă tŭ lŏn tơnah jing kong ngăn, ƀu djơ̆ yua mơ̆ng tơlơi ñu gưt tơlơi juăt ôh, samơ̆ yua kơ tơlơi tơpă mơ̆ng tơlơi ñu đaŏ. </verse>
        <verse number="14">Yua kơ tơdah mơ̆ng tơlơi gưt kơ tơlơi juăt kah arăng dưi mă tŭ kong ngăn, tui anŭn tơlơi đaŏ jing hĭ đôč đač laih anŭn tơlơi ƀuăn jing ƀu tŭ yua ôh. </verse>
        <verse number="15">Yua kơ tơlơi juăt ba rai tơlơi hil, samơ̆ pơpă anih ƀu hmâo tơlơi juăt, pơ anŭn ăt ƀu hmâo tơlơi gao tơlơi juăt ôh.</verse>
        <verse number="16">Yua kơ anŭn, mơ̆ng tơlơi đaŏ yơh tơlơi ƀuăn tơbiă mơ̆ng tơlơi pap či dưi truh sĭt kơ abih bang ană tơčo Abraham, ƀu djơ̆ kơnơ̆ng kơ ană tơčo gah yŭ kơ tơlơi juăt đôč ôh, samơ̆ wơ̆t kơ abih bang ană tơčo gah kơ tơlơi đaŏ Abraham. Yua kơ ñu ăt jing ơi adon kơ abih bang ƀing ta mơ̆n. </verse>
        <verse number="17">Kar hăng hră Ơi Adai hmâo čih laih: “Kâo hmâo pơjing ih jing ama kơ lu djuai mơnuih.” Tui anŭn tơlơi ƀuăn anŭn ăt dŏ tŭ yua ƀơi anăp Ơi Adai, Pô ñu đaŏ, jing Pô brơi tơlơi hơdip kơ ƀing djai, laih anŭn pơjing mơnơ̆ng mơ̆ng mơnơ̆ng aka hmâo hlâo ôh. </verse>
        <verse number="18">Abraham hmâo đaŏ laih anŭn čang rơmang wơ̆t dah ƀu hmâo tơlơi čang rơmang dơ̆ng tah, kiăng kơ ñu dưi jing ama kơ lu djuai mơnuih, kar hăng Ơi Adai hmâo pơhiăp laih kơ ñu: “Ƀing ană tơčo ih či jing kar hăng anŭn yơh.” </verse>
        <verse number="19">Ñu ƀuh drơi jan ñu jĕ či djai yua kơ ñu giăm hmâo sa rơtuh thŭn laih, laih anŭn ƀuh HʼSara ƀu dưi tơkeng dơ̆ng ôh, samơ̆ tơlơi đaŏ ñu ƀu tơdu ôh. </verse>
        <verse number="20">Ñu ƀu đing ôh kơ tơlơi Ơi Adai ƀuăn, samơ̆ jing kơtang hloh dơ̆ng amăng tơlơi đaŏ laih anŭn pơpŭ bơni hơơč kơ Ơi Adai. </verse>
        <verse number="21">Yua kơ ñu đaŏ hăng abih pran jua Ơi Adai dưi ngă pơgiơ̆ng hơgĕt tơlơi Ñu hmâo ƀuăn laih. </verse>
        <verse number="22">Yua kơ anŭn yơh Ơi Adai yap tơlơi ñu đaŏ jing tơlơi tơpă kơ ñu. </verse>
        <verse number="23">Samơ̆ boh pơhiăp “Ơi Adai yap tơlơi tơpă kơ ñu” arăng ƀu kơnơ̆ng čih kơ hơjăn ñu đôč ôh, </verse>
        <verse number="24">samơ̆ wơ̆t kơ ƀing ta kar kaĭ mơ̆n. Ƀing ta hmâo yap tơpă yua mơ̆ng tơlơi đaŏ, jing ƀing mơnuih đaŏ kơ Pô hmâo pơhơdip glaĭ Yêsu, Khua Yang ƀing ta hơdip glaĭ mơ̆ng tơlơi djai. </verse>
        <verse number="25">Arăng hmâo pơdjai laih Ñu yua kơ tơlơi soh ƀing ta laih anŭn Ơi Adai hmâo pơhơdip glaĭ Ñu kiăng kơ ƀing ta dưi hmâo tơlơi yap tơpă.</verse>
      </chapter>
      <chapter number="5">
        <verse number="1">Tui anŭn yua kơ ƀing ta hmâo laih tơlơi yap tơpă mơ̆ng tơlơi đaŏ, ƀing ta hmâo tơlơi rơnom glaĭ hăng Ơi Adai amăng Yêsu Krist Khua Yang ƀing ta. </verse>
        <verse number="2">Amăng Ñu ƀing ta hmâo laih tơlơi dưi mŭt dŏ amăng tơlơi pap anai yua mơ̆ng tơlơi đaŏ, mơ̆ng tơlơi pap anŭn yơh ƀing ta dưi dŏ kơjăp ră anai, laih anŭn hơ̆k mơak amăng tơlơi čang rơmang či hmâo tơlơi ang yang hrŏm hơbĭt hăng Ơi Adai. </verse>
        <verse number="3">Ƀu djơ̆ kơnơ̆ng hơdôm anŭn đôč ôh, ƀing ta ăt hơ̆k mơak mơ̆n tơdang ƀing ta tŭ tơlơi tơnap, yua kơ ƀing ta thâo tơlơi tơnap tap anŭn pơjing kơ tơlơi thâo gir; </verse>
        <verse number="4">tơlơi gir pơjing tơlơi dưi amăng tơlơi lông lăng; laih anŭn tơlơi dưi amăng tơlơi lông lăng pơjing tơlơi čang rơmang; </verse>
        <verse number="5">laih anŭn tơlơi čang rơmang ƀu ngă brơi ƀing ta hơtah hơtai ôh, yua kơ tơlơi khăp Ơi Adai hmâo tuh bă blai amăng pran jua ƀing ta mơ̆ng Yang Bơngăt Hiam pô Ơi Adai hmâo pha brơi laih kơ ƀing ta.</verse>
        <verse number="6">Tơdang ƀing ta ăt dŏ tơdu đŭt ai, Krist hmâo djai laih yua kơ ƀing mơnuih soh djơ̆ mông Ơi Adai hmâo pơkă laih. </verse>
        <verse number="7">Tơnap biă mă hmâo sa čô mơnuih djai pơala kơ sa čô mơnuih tơpă, năng ai hmâo mơ̆n mơnuih khĭn djai pơala kơ sa čô mơnuih hiam. </verse>
        <verse number="8">Samơ̆ Ơi Adai pơrơđah tơlơi Ñu khăp kơ ƀing ta, tơdang ƀing ta ăt dŏ jing mơnuih soh, Krist hmâo djai hrua kơ ƀing ta laih. </verse>
        <verse number="9">Hloh kơ anŭn dơ̆ng, ƀing ta hmâo tơlơi yap tơpă laih hăng drah Ñu laih anŭn yua kơ Ñu mơ̆n ƀing ta či klaih mơ̆ng tơlơi Ơi Adai hil. </verse>
        <verse number="10">Yua kơ tơdah hlăk ƀing ta ăt jing ayăt hăng Ơi Adai, tơlơi djai Ană Ơi Adai hmâo ngă rơnom glaĭ laih ƀing ta hăng Ñu, hloh kơ anŭn dơ̆ng, giơ̆ng kơ rơnom glaĭ laih, ƀing ta či hmâo tơlơi pơklaih yua mơ̆ng tơlơi hơdip Ñu. </verse>
        <verse number="11">Ƀu djơ̆ hơdôm anŭn đôč ôh, samơ̆ ƀing ta ăt hơ̆k mơak amăng Ơi Adai yua mơ̆ng Khua Yang ƀing ta Yêsu Krist. Mơ̆ng Ñu yơh ră anai ƀing ta hmâo laih tơlơi rơnom glaĭ hăng Ơi Adai.</verse>
        <verse number="12"> Hnŭn yơh, kar hăng tơlơi soh hmâo mŭt laih amăng lŏn tơnah yua mơ̆ng sa čô mơnuih, laih anŭn mơ̆ng tơlơi soh tơbiă rai tơlơi djai. Tui anŭn mơ̆n tơlơi djai hmâo pơƀă hyu laih kơ abih bang mơnuih, yua kơ abih bang mơnuih leng kơ hmâo ngă soh laih. </verse>
        <verse number="13">Sĭt yơh tơlơi soh hmâo laih amăng lŏn tơnah hlâo kơ Ơi Adai brơi tơlơi juăt, samơ̆ tơdang tơlơi juăt aka hmâo arăng ƀu yap tơlơi soh ôh. </verse>
        <verse number="14">Wơ̆t dah tơlơi djai hmâo wai lăng čơdơ̆ng mơ̆ng rơnŭk Ađam truh pơ rơnŭk Môis, wơ̆t kơ ƀing ƀu ngă soh ôh kar hăng mơta tơlơi soh Ađam. Ađam jing rup pơhmô kơ Pô khŏm rai.</verse>
        <verse number="15">Samơ̆ tơlơi pha brơi đôč ƀu jing kar hăng tơlơi soh Ađam ôh. Yua kơ tơdah lu mơnuih djai laih yua mơ̆ng tơlơi soh sa čô mơnuih, hloh kơ anŭn dơ̆ng tơlơi Ơi Adai pap laih anŭn tơlơi pha brơi đôč hăng tơlơi pap mơ̆ng sa čô, Yêsu Krist, či truh rơbeh blai kơ lu mơnuih. </verse>
        <verse number="16">Laih anŭn tơlơi pha brơi đôč ƀu djơ̆ kar hăng boh than mơ̆ng sa čô mơnuih soh ôh. Yua kơ tơlơi phat kơđi yua mơ̆ng sa mơta tơlơi soh ba truh kơ tơlơi klă kơđi; samơ̆ tơlơi pha brơi mơ̆ng adai anŭn ba truh tơlơi yap tơpă tơdơi kơ arăng ngă tơlơi soh lu laih. </verse>
        <verse number="17">Tơdah yua kơ tơlơi soh mơ̆ng sa čô mơnuih đôč, tơlơi djai hmâo wai lăng laih abih bang yua kơ mơ̆ng sa čô mơnuih anŭn, ăt kar kaĭ mơ̆n yua kơ mơ̆ng sa čô Mơnuih jing Yêsu Krist brơi kơ ƀing hlơi mă tŭ tơlơi pap laih anŭn tơlơi pha brơi đôč tơlơi yap tơpă rơbeh blai, či wai lăng amăng tơlơi hơdip kar hăng anŭn mơ̆n.</verse>
        <verse number="18">Tui anŭn, kar hăng mơ̆ng tơlơi sa čô mơnuih ngă soh ba truh tơlơi klă kơđi kơ abih bang mơnuih, ăt kar kaĭ mơ̆n mơ̆ng sa mơta bruă tơpă sa čô mơnuih ngă ba truh tơlơi yap tơpă laih anŭn tơlơi hơdip kơ abih bang mơnuih. </verse>
        <verse number="19">Yua kơ kar hăng mơ̆ng tơlơi sa čô mơnuih ƀu gưt hiăp, abih bang mơnuih jing hĭ mơnuih soh; ăt kar hăng anŭn mơ̆n, yua mơ̆ng tơlơi sa čô mơnuih gưt hiăp, lu mơnuih či jing hĭ tơpă hơnơ̆ng.</verse>
        <verse number="20">Tơlơi juăt hmâo rai laih ngă brơi tơlơi soh jing lu hloh; samơ̆ pơpă anih tơlơi soh lu jai, tơlơi pap jai rơbeh blai hloh dơ̆ng. </verse>
        <verse number="21">Tui anŭn kar hăng tơlơi soh gĭt gai hăng tơlơi djai, ăt kar hăng anŭn mơ̆n tơlơi pap dưi wai lăng hăng tơlơi tơpă laih anŭn ba ƀing ta truh kơ tơlơi hơdip hlŏng lar amăng Yêsu Krist Khua Yang ƀing ta.</verse>
      </chapter>
      <chapter number="6">
        <verse number="1">Tui anŭn hơgĕt ƀing ta či laĭ lĕ? Djơ̆ mơ̆ ƀing ta ăt dŏ ngă soh dơ̆ng kiăng dưi hmâo tơlơi pap lu jai? </verse>
        <verse number="2">Ư ưh, ƀu djơ̆ ôh! Ƀing ta hmâo djai laih kơ tơlơi soh hyư̆m ƀing ta dưi dŏ hơdip amăng tơlơi soh dơ̆ng lĕ? </verse>
        <verse number="3">Ƀing gih ƀu thâo ôh hă kơ abih bang ƀing ta hmâo tŭ laih ƀatem amăng Yêsu Krist, jing tơlơi ƀing ta hmâo tŭ laih ƀatem amăng tơlơi djai Ñu? </verse>
        <verse number="4">Tui anŭn, hăng tơlơi ƀatem Ơi Adai hmâo dơr laih ƀing ta hrŏm hơbĭt hăng Ñu amăng tơlơi djai Ñu. Kiăng kơ kar hăng Krist hmâo hơdip glaĭ laih mơ̆ng ƀing djai hăng tơlơi ang yang Ama, kar kaĭ mơ̆n ƀing ta dưi hơdip amăng tơlơi hơdip phrâo.</verse>
        <verse number="5">Yua kơ tơdah ƀing ta hmâo pơgop laih jing sa hrŏm hơbĭt hăng Ñu amăng tơlơi djai Ñu, sĭt biă mă ƀing ta ăt či pơgop jing sa hrŏm hơbĭt hăng Ñu amăng tơlơi hơdip glaĭ kar hăng Ñu hmâo hơdip glaĭ laih. </verse>
        <verse number="6">Ƀing ta thâo kơ mơnuih hơđăp ƀing ta hmâo pơ̆ng laih ƀơi kơyâo bơrơkal hrŏm hơbĭt hăng Ñu, kiăng kơ drơi jan soh sat dưi răm rai hĭ, tui anŭn ƀing ta ƀu jing hlŭn kơ tơlơi soh dơ̆ng ôh. </verse>
        <verse number="7">Yua kơ hlơi pô hmâo djai laih ñu jing klaih rơngai laih mơ̆ng tơlơi soh. </verse>
        <verse number="8">Samơ̆ tơdah ƀing ta hmâo djai hrŏm hơbĭt hăng Krist laih, ƀing ta đaŏ ƀing ta či hơdip hrŏm hơbĭt hăng Ñu mơ̆n. </verse>
        <verse number="9">Yua kơ ƀing ta thâo Krist hmâo hơdip glaĭ laih mơ̆ng ƀing djai, Ñu ƀu či djai dơ̆ng tah; tơlơi djai ƀu dưi wai lăng Ñu dơ̆ng ôh. </verse>
        <verse number="10">Yua kơ Ñu hmâo djai, anŭn jing tơlơi djai kơ tơlơi soh kơnơ̆ng sa wơ̆t djŏp laih; samơ̆ Ñu hơdip, jing Ñu hơdip kơ Ơi Adai. </verse>
        <verse number="11">Tui anŭn ăt kar kaĭ mơ̆n, brơi ƀing gih yap bĕ ƀing gih pô hmâo djai laih gah kơ tơlơi soh, laih anŭn hlăk hơdip gah kơ Ơi Adai amăng Krist Yêsu.</verse>
        <verse number="12">Yua kơ anŭn yơh, anăm brơi tơlơi soh gĭt gai amăng drơi jan thâo djai ƀing gih anai ôh, ñu ngă kơ ƀing gih khŏm pơhluai tui tơlơi amoaih kiăng ñu. </verse>
        <verse number="13">Anăm jao lui sa črăn amăng drơi jan ƀing gih kơ tơlơi soh ôh kiăng jing hĭ gơnam yua brơi kơ tơlơi soh sat, samơ̆ jao bĕ ƀing gih pô kơ Ơi Adai jing kar hăng ƀing mơnuih hơdip glaĭ laih mơ̆ng tơlơi djai, laih anŭn jao bĕ črăn amăng drơi jan ƀing gih jing gơnam yua brơi kơ tơlơi tơpă. </verse>
        <verse number="14">Yua kơ tơlơi soh ƀu či jing khua kơ ƀing gih dơ̆ng ôh, yua kơ ƀing gih ƀu dŏ gah yŭ tơlơi juăt, samơ̆ dŏ gah yŭ tơlơi pap.</verse>
        <verse number="15">Tui anŭn hyư̆m jing? Ƀing ta ăt či dŏ ngă soh dơ̆ng mơ̆? Yua kơ ƀing ta ƀu dŏ gah yŭ kơ tơlơi juăt ôh, samơ̆ dŏ gah yŭ kơ tơlơi pap. Sĭt ƀu djơ̆ tui anŭn ôh! </verse>
        <verse number="16">Ƀing gih ƀu thâo ôh hă tơdah ƀing gih brơi drơi jan ngă hlŭn kiăng tui gưt kơ sa čô mơnuih, tui anŭn ƀing gih jing hĭ hlŭn kơ pô ƀing gih tui gưt anŭn yơh. Thâo dah hlŭn kơ tơlơi soh ba kơ tơlơi djai, ƀôdah hlŭn kơ tơlơi tui gưt ba kơ tơlơi tơpă. </verse>
        <verse number="17">Samơ̆ bơni hơơč kơ Ơi Adai, yua kơ hlăk hlâo adih ƀing gih hmâo jing hlŭn kơ tơlơi soh, samơ̆ ră anai hăng abih pran jua ƀing gih čơdơ̆ng tui gưt laih kơ mơta tơlơi pơtô kơ ƀing gih kơ tơlơi jao ƀing gih pô. </verse>
        <verse number="18">Tui anŭn yua kơ hmâo klaih rơngai laih mơ̆ng tơlơi soh, ƀing gih jing hĭ hlŭn kơ tơlơi tơpă. </verse>
        <verse number="19">Kâo pơhiăp tui hăng ană mơnuih yua kơ tơlơi thâo hluh ƀing gih jing đêl. Kar hăng hlăk hlâo adih ƀing gih hmâo jao laih črăn drơi jan ƀing gih ngă hlŭn kơ tơlơi grĭ grañ laih anŭn tơlơi jŭ sat kiăng kơ ngă tơlơi soh sat lu hloh dơ̆ng, kar kaĭ mơ̆n ră anai, jao hĭ bĕ črăn drơi jan ƀing gih jing hlŭn kơ tơlơi tơpă hiam kiăng kơ hmâo tơlơi rơgoh hiam.</verse>
        <verse number="20">Tơdang ƀing gih ăt dŏ jing hlŭn kơ tơlơi soh, ƀing gih jing rơngai kơ tơlơi tơpă. </verse>
        <verse number="21">Hlăk anŭn, hơgĕt boh tŭ yua ƀing gih hmâo mơ̆ng tơlơi ƀing gih ngă anŭn tơl ră anai ƀing gih dŏ tŭ tơlơi mlâo hañ? Hnal tuč kơ tơlơi anŭn jing tơlơi djai. </verse>
        <verse number="22">Samơ̆ ră anai ƀing gih klaih rơngai laih mơ̆ng tơlơi soh laih anŭn jing hlŭn kơ Ơi Adai laih, boh tŭ yua kơ ƀing gih hmâo ră anai jing tơlơi rơgoh hiam, laih anŭn hnal tuč kơ tơlơi anŭn jing tơlơi hơdip hlŏng lar. </verse>
        <verse number="23">Yua kơ nua apah kơ tơlơi soh jing tơlơi djai, samơ̆ gơnam Ơi Adai pha brơi jing tơlơi hơdip hlŏng lar amăng Krist Yêsu, Khua Yang ƀing ta.</verse>
      </chapter>
      <chapter number="7">
        <verse number="1">Ơ ƀing adơi ayŏng, kâo pơhiăp hăng ƀing thâo tơlơi juăt, ƀing gih ƀu thâo ôh hă tơlơi juăt kơnơ̆ng wai lăng ƀơi sa čô mơnuih hlăk ñu dŏ hơdip đôč? </verse>
        <verse number="2">Tui anŭn tui hăng tơlơi juăt, đah kơmơi đom hăng rơkơi ñu tơdang ñu hlăk dŏ hơdip; samơ̆ tơ rơkơi ñu djai laih, ñu klaih rơngai yơh mơ̆ng tơlơi juăt akă ñu hăng rơkơi ñu. </verse>
        <verse number="3">Hnŭn yơh tơdang rơkơi ñu ăt dŏ hơdip tơdah đah kơmơi anŭn dŏ hĭ rơkơi pơkŏn, arăng či iâu ñu đah kơmơi gao akŏ. Samơ̆ tơdah rơkơi ñu djai laih, ñu klaih rơngai yơh mơ̆ng tơlơi juăt anŭn, laih anŭn tơdah ñu dŏ rơkơi pơkŏn, ñu ƀu djơ̆ đah kơmơi klĕ pyu ôh. </verse>
        <verse number="4">Ơ ƀing adơi ayŏng, kar hăng tui anŭn mơ̆n, amăng drơi jan Krist ƀing gih djai laih gah kơ tơlơi juăt laih anŭn ră anai ƀing gih lơ̆m kơ pô pơkŏn laih, Pô Ơi Adai hmâo pơhơdip glaĭ laih mơ̆ng ƀing djai, kiăng kơ ƀing ta dưi mơboh kơ Ơi Adai. </verse>
        <verse number="5">Tơdang ƀing ta ăt dŏ hơdip amăng asar đeh, khul tơlơi amoaih hưp kơ tơlơi soh mơ̆ng tơlơi juăt pơtrŭt pơsur, mă bruă amăng drơi jan ƀing ta, hnal tuč ba kơ tơlơi djai. </verse>
        <verse number="6">Samơ̆ ră anai ƀing ta dưi klaih rơngai laih mơ̆ng tơlơi juăt, ƀing ta hmâo djai laih gah kơ tơlơi juăt hmâo pơjing ƀing ta ngă hlŭn, kiăng kơ ƀing ta mă bruă tui hăng tơlơi hơdip phrâo mơ̆ng Yang Bơngăt Hiam, ƀu djơ̆ tui hăng tơlơi juăt hơđăp kơ tơlơi čih amăng hră mơar dơ̆ng tah.</verse>
        <verse number="7">Tui anŭn hơgĕt ƀing ta či laĭ lĕ? Djơ̆ mơ̆ tơlơi juăt jing tơlơi soh? Ƀu djơ̆ tui anŭn ôh! Samơ̆ tơdah ƀu hmâo ôh tơlơi juăt, kâo ƀu dưi thâo krăn tơlơi soh ôh. Kâo ƀu či thâo krăn ôh hơgĕt tơlơi hưp ham jing tơdah tơlơi juăt ƀu laĭ: “Anăm hưp ham ôh.” </verse>
        <verse number="8">Samơ̆ mơ̆ng tơlơi juăt anŭn tơlơi soh hmâo mông gal pơjing amăng kâo djŏp mơta tơlơi amoaih hưp, yua kơ tơdah ƀu hmâo ôh tơlơi juăt, tơlơi soh djai yơh. </verse>
        <verse number="9">Hlâo adih kâo dŏ hơdip ƀu hmâo tơlơi juăt ôh, samơ̆ tơ hmâo tơlơi pơtă truh, tơlơi soh jing hơdip hĭ, </verse>
        <verse number="10">laih anŭn kâo djai hĭ, djơ̆ biă mă tơlơi pơtă ƀuăn brơi tơlơi hơdip kơ kâo, kơđai glaĭ ñu ba kâo kơ tơlơi djai. </verse>
        <verse number="11">Yua kơ mơ̆ng tơlơi pơtă, tơlơi soh hmâo mông gal plư kâo, tui anŭn mơ̆ng tơlơi juăt anŭn tơlơi soh pơdjai hĭ kâo.</verse>
        <verse number="12">Tui anŭn tơlơi juăt jing rơgoh hiam, tơlơi pơtă ăt jing rơgoh hiam mơ̆n, tơpă hơnơ̆ng, laih anŭn hiam klă. </verse>
        <verse number="13">Tui anŭn, djơ̆ mơ̆ tơlơi hiam ba tơlơi djai kơ kâo? Ƀu djơ̆ tui anŭn ôh! Samơ̆ tơlơi soh yơh yua tơlơi hiam pơdjai hĭ kâo, kiăng kơ kơnuih sĭt tơlơi soh dưi pơrơđah, laih anŭn mơ̆ng tơlơi pơtă tơlơi soh jing hĭ sat răm biă mă.</verse>
        <verse number="14">Ƀing ta thâo tơlơi juăt jing mơyang; samơ̆ kâo jing mơnuih asar đeh, hmâo sĭ hĭ jing hlŭn kơ tơlơi soh. </verse>
        <verse number="15">Kâo ƀu thâo hluh ôh tơlơi kâo ngă. Yua kơ kâo ƀu ngă ôh tơlơi kâo kiăng, samơ̆ kơđai glaĭ kâo ngă hĭ tơlơi kâo bơrơmŭt. </verse>
        <verse number="16">Samơ̆ tơdah kâo ngă tơlơi kâo ƀu kiăng ôh, kâo tŭ ư tơlơi juăt jing hiam klă. </verse>
        <verse number="17">Tui anŭn ƀu djơ̆ kâo ôh ngă tơlơi anŭn, samơ̆ tơlơi soh dŏ amăng kâo yơh ngă tơlơi anŭn. </verse>
        <verse number="18">Yua kơ kâo thâo ƀu hmâo ôh mơnơ̆ng hiam dŏ amăng kâo, kiăng laĭ amăng asar đeh kâo. Kâo dưi hmâo tơlơi kiăng ngă hiam, samơ̆ kâo ƀu anăm ngă tơlơi hiam ôh. </verse>
        <verse number="19">Yua kơ kâo ƀu ngă ôh tơlơi hiam kâo kiăng ngă, samơ̆ kâo ngă hĭ tơlơi sat kâo ƀu kiăng ngă. </verse>
        <verse number="20">Tơdah kâo ngă tơlơi kâo ƀu kiăng ngă ôh, ƀu djơ̆ ôh kâo ngă tơlơi anŭn, samơ̆ anŭn jing tơlơi soh dŏ amăng kâo ngă tơlơi anŭn.</verse>
        <verse number="21">Tui anŭn kâo ƀuh sa mơta tơlơi juăt tui anai: Tơ kâo kiăng ngă tơlơi hiam, tơlơi sat đuaĭ tui klep ƀơi kâo. </verse>
        <verse number="22">Amăng lăm pran jua kâo, kâo hơ̆k mơak kơ tơlơi juăt Ơi Adai; </verse>
        <verse number="23">samơ̆ kâo mưn amăng drơi jan kâo hmâo sa tơlơi juăt pơkŏn pơblah hăng tơlơi juăt amăng tơlơi pơmĭn kâo, laih anŭn pơgŏ kâo ngă hlŭn kơ tơlơi juăt kơ tơlơi soh, jing tơlơi juăt dŏ amăng drơi jan kâo. </verse>
        <verse number="24">Răm ƀăm yơh kơ kâo! Hlơi či pơklaih kâo mơ̆ng drơi jan thâo djai anai? </verse>
        <verse number="25">Bơni hơơč kơ Ơi Adai, mơ̆ng Yêsu Krist, Khua Yang ƀing ta!
Tui anŭn, hăng tơlơi pơmĭn kâo, kâo jing hlŭn kơ tơlơi juăt Ơi Adai; samơ̆ hăng asar đeh kâo, kâo jing hlŭn kơ tơlơi juăt tơlơi soh.</verse>
      </chapter>
      <chapter number="8">
        <verse number="1">Hnŭn yơh ră anai, ƀu hmâo tơlơi klă kơđi dơ̆ng ôh kơ hlơi pô dŏ amăng Krist Yêsu; </verse>
        <verse number="2">yua kơ tơlơi juăt Yang Bơngăt Hiam brơi tơlơi hơdip amăng Krist Yêsu hmâo pơrơngai laih kâo mơ̆ng tơlơi juăt kơ tơlơi soh laih anŭn tơlơi djai. </verse>
        <verse number="3">Yua kơ hơgĕt tơlơi juăt ƀu dưi ngă ôh yua mơ̆ng asar đeh ngă tơdu hĭ tơlơi juăt, Ơi Adai hmâo ngă laih. Ñu pơkiaŏ rai Ană Ñu pô brơi gơ̆ jing mơnuih kar hăng mơnuih ƀing ta hmâo asar đeh soh sat, laih anŭn jing mơnơ̆ng ngă yang kơ tơlơi soh; tui anŭn Ñu hmâo klă kơđi tơlơi soh amăng asar đeh. </verse>
        <verse number="4">Kiăng kơ tơlơi tơpă tui hăng tơlơi juăt rơkâo tơña dưi ngă klă tum amăng ƀing ta, jing ƀing mơnuih ƀu hơdip tui hăng asar đeh ôh, samơ̆ tui hăng Yang Bơngăt Hiam. </verse>
        <verse number="5">Yua kơ ƀing hơdip tui hăng asar đeh, khăp pơmĭn kơ khul tơlơi tui hăng asar đeh kiăng. Samơ̆ ƀing hơdip tui hăng Yang Bơngăt Hiam, khăp pơmĭn kơ khul tơlơi Yang Bơngăt Hiam kiăng. </verse>
        <verse number="6">Khăp pơmĭn kơ tơlơi tui hăng asar đeh ba kơ tơlơi djai. Samơ̆ tơlơi khăp pơmĭn kơ tơlơi tui hăng Yang Bơngăt Hiam ba kơ tơlơi hơdip laih anŭn tơlơi rơnŭk rơnua. </verse>
        <verse number="7">Yua kơ tơlơi khăp pơmĭn gah kơ asar đeh jing ayăt hăng Ơi Adai. Ñu ƀu tui gưt kơ tơlơi juăt Ơi Adai ôh, kŏn ñu dưi tui gưt lơi. </verse>
        <verse number="8">Ƀing hlơi hơdip tui hăng asar đeh ƀu dưi bơmơak kơ Ơi Adai ôh.</verse>
        <verse number="9">Tui anŭn tơdah sĭt biă mă Yang Bơngăt Hiam Ơi Adai dŏ amăng ƀing gih, ƀing gih ƀu hơdip tui hăng asar đeh dơ̆ng ôh samơ̆ tui hăng Yang Bơngăt Hiam. Hlơi pô ƀu hmâo Yang Bơngăt Hiam Krist, ñu ƀu lơ̆m kơ Krist ôh. </verse>
        <verse number="10">Samơ̆ tơdah Krist dŏ amăng ƀing gih, wơ̆t dah drơi jan ƀing gih djai yua kơ tơlơi soh, bơngăt ƀing gih ăt hơdip yua mơ̆ng tơlơi tơpă. </verse>
        <verse number="11">Tơdah Yang Bơngăt Hiam kơ Pô hmâo pơhơdip glaĭ laih Yêsu Krist mơ̆ng ƀing djai dŏ amăng ƀing gih, Pô hmâo pơhơdip glaĭ laih Yêsu Krist mơ̆ng ƀing djai ăt či pơhơdip glaĭ drơi jan thâo djai ƀing gih kar kaĭ mơ̆n yua mơ̆ng Yang Bơngăt Hiam dŏ amăng ƀing gih.</verse>
        <verse number="12">Tui anŭn, Ơ ƀing adơi ayŏng, ƀing ta ƀu đom hơnưh kơ asar đeh dơ̆ng tah kiăng kơ hơdip tui hăng asar đeh. </verse>
        <verse number="13">Yua kơ tơdah ƀing gih hơdip tui hăng asar đeh, ƀing gih či djai; samơ̆ tơdah ƀing gih kơnang kơ Yang Bơngăt Hiam ƀing gih pơdjai hĭ bruă asar đeh, ƀing gih či hơdip yơh. </verse>
        <verse number="14">Yua kơ abih bang ƀing hlơi hmâo Yang Bơngăt Hiam Ơi Adai dui ba leng kơ jing ƀing ană Ơi Adai. </verse>
        <verse number="15">Yua kơ ƀing gih ƀu tŭ mă ôh bơngăt jua brơi ƀing gih jing hlŭn kiăng kơ ăt dŏ hơdip nanao amăng tơlơi hwĭ; samơ̆ ƀing gih hmâo tŭ mă laih Yang Bơngăt Hiam brơi jing ană rong. Yua anŭn yơh ƀing ta iâu “Aba, Ama!” </verse>
        <verse number="16">Yang Bơngăt Hiam pô yơh ngă pơsĭt kơ bơngăt jua ƀing ta kơ tơlơi ƀing ta jing ană Ơi Adai. </verse>
        <verse number="17">Tơdah ƀing ta jing ană bă, ƀing ta ăt jing ƀing tŭ mă kong ngăn mơ̆n, ƀing tŭ mă kong ngăn Ơi Adai, laih anŭn ƀing tŭ mă kong ngăn hrŏm hơbĭt hăng Krist, sĭt biă mă tơdah ƀing ta tŭ tơlơi ruă tơnap hrŏm hơbĭt hăng Ñu, ƀing ta ăt či dưi hmâo tơlơi ang yang hrŏm hơbĭt hăng Ñu kar kaĭ mơ̆n.</verse>
        <verse number="18">Kâo pơmĭn khul tơlơi ruă tơnap rơnŭk anai ƀu năng lăp ôh bơkơnar hăng tơlơi ang yang či pơrơđah brơi kơ ƀing ta rơnŭk tơdơi. </verse>
        <verse number="19">Yua kơ abih bang mơnơ̆ng mơnuă Ơi Adai hrih leng kơ hur har, čang rơmang biă mă kơ hrơi ƀing ană bă Ơi Adai či pơrơđah rai. </verse>
        <verse number="20">Yua kơ abih bang mơnơ̆ng mơnuă, hmâo tŭ tơlơi brŭ rai đôč đač, ƀu djơ̆ tui hăng gơñu pô kiăng ôh, samơ̆ tui hăng Pô brơi gơñu tŭ tơlơi anŭn hăng tơlơi čang rơmang </verse>
        <verse number="21">kơ abih bang mơnơ̆ng mơnuă anŭn ăt či hmâo tơlơi pơrơngai mơ̆n mơ̆ng tơlơi jing hlŭn kơ tơlơi brŭ rai, kiăng kơ dưi mŭt hrŏm amăng tơlơi rơngai ang yang kơ ƀing ană Ơi Adai. </verse>
        <verse number="22">Ƀing ta thâo abih bang mơnơ̆ng mơnuă hmâo hrih laih leng kơ ur krao amăng tơlơi dŏ ruă nuă kar hăng đah kơmơi ruă tơkeng truh pơ ră anai; </verse>
        <verse number="23">ƀu djơ̆ kơnơ̆ng kơ khul mơnơ̆ng mơnuă hmâo hrih laih đôč ôh, samơ̆ wơ̆t kơ ƀing ta pô mơ̆n, ƀing hmâo laih boh tal blŭng mơ̆ng Yang Bơngăt Hiam. Ƀing ta ur krao amăng pran jua tơdang dŏ tơguan kơ tơlơi Ơi Adai brơi jing ƀing ană bă Ñu, jing tơlơi song mă drơi jan ƀing ta. </verse>
        <verse number="24">Yua kơ amăng tơlơi čang rơmang yơh ƀing ta hmâo tơlơi pơklaih. Samơ̆ tơdah tơlơi čang rơmang hmâo ƀuh laih, ñu ƀu jing tơlơi čang rơmang dơ̆ng tah. Yua kơ hlơi pô dŏ čang rơmang kơ mơnơ̆ng ñu ƀuh laih? </verse>
        <verse number="25">Samơ̆ tơdah ƀing ta dŏ čang rơmang kơ tơlơi ƀing ta aka ƀuh ôh, ƀing ta dŏ tơguan kơ tơlơi anŭn hăng tơlơi gir yơh.</verse>
        <verse number="26">Kar kaĭ mơ̆n Yang Bơngăt Hiam djru ƀing ta amăng tơlơi tơdu ƀing ta, yua kơ ƀing ta ƀu thâo ôh hyư̆m či iâu laĭ kiăng kơ djơ̆, samơ̆ Yang Bơngăt Hiam pô djru iâu laĭ pơala kơ ƀing ta hăng tơlơi kơwưh krao amăng pran jua ƀu thâo pơblang ôh. </verse>
        <verse number="27">Laih anŭn Ơi Adai jing pô lăng kơsem pran jua mơnuih, thâo tơlơi pơmĭn Yang Bơngăt Hiam. Yua kơ Yang Bơngăt Hiam iâu laĭ pơala brơi ƀing rơgoh hiam tui hăng tơlơi Ơi Adai kiăng.</verse>
        <verse number="28">Ƀing ta thâo laih, abih bang tơlơi pơƀŭt glaĭ leng kơ jing hĭ tơlơi hiam kơ ƀing khăp kơ Ơi Adai, jing kơ ƀing mơnuih Ơi Adai hmâo iâu mă tui hăng tơlơi Ñu ruah mă hlâo. </verse>
        <verse number="29">Yua kơ ƀing mơnuih Ñu thâo laih mơ̆ng hlâo, ăt Ñu hmâo pơkă pioh laih kơ ƀing gơñu dưi jing kar hăng rup Ană Ñu, kiăng kơ Ană Ñu jing ayŏng tha kơ lu ƀing adơi ayŏng. </verse>
        <verse number="30">Laih anŭn ƀing hlơi Ñu hmâo pơkă pioh laih, Ñu hmâo iâu laih mơ̆n, laih anŭn ƀing hlơi Ñu hmâo iâu laih, Ñu hmâo yap tơpă hơnơ̆ng laih mơ̆n, laih anŭn ƀing hlơi Ñu hmâo yap tơpă hơnơ̆ng laih, ăt Ñu hmâo brơi laih mơ̆n tơlơi ang yang kơ ƀing gơ̆.</verse>
        <verse number="31">Tui anŭn, hơgĕt tơlơi ƀing ta či laĭ kơ khul tơlơi anai lĕ? Tơdah Ơi Adai dŏ gah kơ ƀing ta, hlơi pô dưi pơkơdơ̆ng glaĭ hăng ƀing ta dơ̆ng? </verse>
        <verse number="32">Yua kơ Ơi Adai ƀu hơ-ưi ôh Ană Ñu pô, samơ̆ hmâo jao lui hĭ Gơ̆ yua kơ abih bang ƀing ta, hyư̆m Ñu ƀu či pha brơi ôh hă abih bang tơlơi kơ ƀing ta hrŏm hơbĭt hăng Gơ̆? </verse>
        <verse number="33">Hlơi pô či phong kơ ƀing Ơi Adai hmâo ruah mă lĕ? Ơi Adai pô yơh hmâo yap gơñu jing tơpă hơnơ̆ng. </verse>
        <verse number="34">Hlơi pô či klă kơđi gơñu? Yêsu Krist jing Pô hmâo djai laih anŭn hmâo hơdip glaĭ laih, Pô dŏ gah hơnuă kơ Ơi Adai laih anŭn iâu laĭ pơala brơi kơ ƀing ta. </verse>
        <verse number="35">Hlơi pô či pơčơlah hĭ ƀing ta mơ̆ng tơlơi Yêsu Krist khăp? Djơ̆ mơ̆ tơlơi tơnap tap, tơlơi rŭng răng, tơlơi arăng ngă sat, tơlơi ư̆ rơpa, tơlơi jing mơhlŭn, tơlơi hwĭ hyưt, ƀôdah đao gưm? </verse>
        <verse number="36">Tui hăng hră Ơi Adai hmâo čih:
“Rĭm hrơi arăng pơdjai ƀing gơmơi yua kơ Ih;
Arăng yap gơmơi kar hăng triu pioh čuh ƀơ̆ng.”</verse>
        <verse number="37">Kơđai glaĭ, amăng abih bang tơlơi anŭn, ƀing ta jing ƀing dưi hloh nanao, yua mơ̆ng Pô khăp kơ ƀing ta. </verse>
        <verse number="38">Yua kơ kâo thâo sĭt biă mă thâo dah tơlơi djai, tơlơi hơdip, ƀing ling jang adai, ƀing khua wai lăng, bruă rơnŭk anai, bruă rơnŭk tơdơi, tơlơi dưi kơtang amăng lŏn adai, </verse>
        <verse number="39">boh glong, boh dlam, ƀôdah hơgĕt mơnơ̆ng pơkŏn amăng abih bang mơnơ̆ng hmâo hrih laih, ƀu dưi pơčơlah hĭ ôh ƀing ta mơ̆ng tơlơi Ơi Adai khăp hmâo pơrơđah laih amăng Krist Yêsu, Khua Yang ƀing ta.</verse>
      </chapter>
      <chapter number="9">
        <verse number="1">Amăng Krist kâo pơhiăp sĭt biă mă, kâo ƀu ƀlor ôh; pran jua tơpă kâo ngă gơ̆ng jơlan kơ kâo amăng Yang Bơngăt Hiam. </verse>
        <verse number="2">Pran jua kâo rơngot biă mă laih anŭn ruă nanao. </verse>
        <verse number="3">Yua kơ tơdah dưi kâo kiăng jing mơnuih Ơi Adai hơtơ̆m pah tŭ mơ̆n tơl čơlah hĭ mơ̆ng Krist pơala ƀing adơi ayŏng kâo, jing ƀing kơnŭng djuai kâo gah kơ asar đeh anai. </verse>
        <verse number="4">Gơñu jing ƀing mơnuih Israel, hmâo tơlơi dưi jing ană rong, wơ̆t tơlơi ang yang, tơlơi kơnol pơgop, tơlơi juăt, tơlơi kơkuh pơpŭ, laih anŭn tơlơi ƀuăn. </verse>
        <verse number="5">Gơñu tơbiă rai mơ̆ng ƀing ơi adon, laih anŭn gah kơ asar đeh, Yang Krist tơbiă rai mơ̆ng kơnŭng djuai gơñu, Pô jing khua kơ abih bang, jing Ơi Adai Pô năng lăp hmâo tơlơi pơpŭ bơni hơơč hlŏng lar. Amen.</verse>
        <verse number="6">Laĭ tui anŭn, ƀu djơ̆ ôh boh pơhiăp Ơi Adai jing đôč đač. Yua kơ ƀu djơ̆ ôh abih bang ƀing tơbiă rai mơ̆ng Israel leng kơ jing mơnuih Israel. </verse>
        <verse number="7">Kŏn djơ̆ lơi abih bang mơnuih lơ̆m kơ kơnŭng djuai Abraham leng kơ jing ană tơčo Abraham; samơ̆ “Mơ̆ng Isak yơh arăng či yap kơnŭng djuai ih” </verse>
        <verse number="8">Tơlơi anŭn kiăng laĭ ƀu djơ̆ ôh ƀing ană bă gah asar đeh anai jing ană bă Ơi Adai, samơ̆ ƀing ană bă tui hăng tơlơi Ơi Adai ƀuăn kah arăng yap jing ană tơčo sĭt. </verse>
        <verse number="9">Yua kơ tui hăng tơlơi ƀuăn hmâo laĭ: “Thŭn tơdơi amăng bơyan anai mơ̆n kâo či wơ̆t glaĭ dơ̆ng laih anŭn HʼSara či hmâo sa čô ană đah rơkơi.”</verse>
        <verse number="10">Ƀu djơ̆ kơnơ̆ng tui anŭn đôč ôh, samơ̆ ăt kar kaĭ mơ̆n tơ HʼRêbêka pi kian kơmar hăng Isak ơi ƀing ta. </verse>
        <verse number="11">Wơ̆t dah dua čô ană anŭn aka tơkeng rai ôh, laih anŭn gơñu aka hmâo ngă hiam ƀôdah sat ôh kiăng kơ tơlơi Ơi Adai hmâo ruah mă dưi jing kơjăp. </verse>
        <verse number="12">Hmâo boh pơhiăp Ơi Adai laĭ kơ HʼRêbêka tui anai: “Ayŏng či mă bruă kơ adơi.” </verse>
        <verse number="13">Hrup hăng Hră Ơi Adai hmâo čih laih: “Kâo khăp kơ Yakôp samơ̆ hil kơ Êsâo.”</verse>
        <verse number="14">Tui anŭn hơgĕt tơlơi ƀing ta či laĭ lĕ? Hmâo mơ̆ tơlơi ƀu tơpă amăng Ơi Adai? Ư ưh, ƀu hmâo ôh! </verse>
        <verse number="15">Yua kơ Ñu hmâo laĭ kơ Môis:
“Kâo či pap drap kơ hlơi pô kâo pap drap,
Laih anŭn kâo či hơeng kơ hlơi pô kâo hơeng.”</verse>
        <verse number="16">Tui anŭn, tơlơi anŭn ƀu djơ̆ mơ̆ng tơlơi kiăng ană mơnuih ƀôdah mơ̆ng tơlơi gir run hơduah ôh, samơ̆ mơ̆ng tơlơi Ơi Adai pap drap. </verse>
        <verse number="17">Yua kơ Hră Ơi Adai Pơhiăp ăt laĭ laih kơ Pharaôn: “Kâo hmâo yŏng đĭ ih yua kơ Kâo kiăng bơrơđah tơlơi dưi mơyang Kâo amăng ih, kiăng kơ anăn Kâo arăng dưi pơhaih hyu tar ƀar lŏn tơnah.” </verse>
        <verse number="18">Tui anŭn Ñu pap drap kơ hlơi pô Ñu kiăng, laih anŭn Ñu pơkhăng hĭ pran jua kơ hlơi pô Ñu kiăng.</verse>
        <verse number="19">Tui anŭn ih či laĭ kơ kâo: “Hyư̆m Ơi Adai ăt klă kơđi kơ tơlơi soh mơ̆n lĕ? Yua kơ hlơi pô dưi pơkơdơ̆ng glaĭ hăng tơlơi Ñu kiăng?” </verse>
        <verse number="20">Samơ̆ hlơi ih jing, ơ mơnuih, kiăng pơgăl glaĭ hăng Ơi Adai? Dưi mơ̆ lŏn kraĭ laĭ kơ pô man ñu: “Hyư̆m ih man kâo tui anai?” </verse>
        <verse number="21">Pô bruă man lŏn ƀu hmâo tơlơi dưi hăng lŏn kraĭ ôh hă, hăng sa bôr lŏn kraĭ kiăng ngă sa boh čeh yua amăng bruă yom laih anŭn sa boh čeh pơkŏn yua amăng bruă ƀu yom ôh? </verse>
        <verse number="22">Hyư̆m ih pơmĭn tơdah Ơi Adai kiăng bơrơđah tơlơi Ñu hil laih anŭn bơrơđah tơlơi dưi mơyang Ñu, Ñu hmâo gir añ hăng khul čeh năng lăp tŭ kơ tơlơi hil kiăng pioh tơlơi pơrai hĭ? </verse>
        <verse number="23">Tơdah Ñu kiăng pơrơđah tơlơi pơdrŏng kơ tơlơi ang yang Ñu pioh brơi kơ lu boh čeh Ñu pap drap, khul čeh Ñu hmâo man laih mơ̆ng hlâo pioh brơi kơ tơlơi ang yang, </verse>
        <verse number="24">ƀing ta yơh jing ƀing Ñu hmâo iâu laih, ƀu djơ̆ kơnơ̆ng mơ̆ng ƀing ană Yuđa đôč ôh, samơ̆ Ñu ăt iâu mơ̆ng ƀing djuai tuai mơ̆n. </verse>
        <verse number="25">Tơlơi anai Ñu hmâo laĭ amăng hră Ôsê:
“Ƀing ƀu jing ană plei Kâo ôh, Kâo či iâu ‘Ƀing ană plei Kâo’
Laih anŭn pô Kâo ƀu khăp hơeng ôh: ‘Kâo či iâu pô Kâo khăp hơeng.’</verse>
        <verse number="26">Laih anŭn amăng anih Ơi Adai laĭ kơ ƀing gơ̆: ‘Ƀing gih ƀu djơ̆ ƀing ană plei pla kâo ôh,’
Ăt ƀơi anih anŭn mơ̆n Ơi Adai či iâu ƀing gơ̆ jing ‘Ƀing ană Ơi Adai hơdip.’”</verse>
        <verse number="27">Laih anŭn Êsai ur kraih tơlơi djơ̆ kơ ƀing Israel: “Wơ̆t dah mrô ƀing ană Israel jing lu kar hăng čuah ƀơi ia rơsĭ, samơ̆ kơnơ̆ng sa črăn dŏ tơsot glaĭ ƀiă đôč či dưi klaih. </verse>
        <verse number="28">Yua kơ Khua Yang či pơtruh tơlơi Ñu phat kơđi ƀơi lŏn tơnah hăng tơlơi tañ laih anŭn khŭt khăt.” </verse>
        <verse number="29">Laih anŭn tui hăng Êsai hmâo laĭ hlâo:
“Tơdah Khua Yang kơ phung tơhan ƀu pioh glaĭ ƀing ană tơčo kơ ƀing ta,
Ƀing ta jing hĭ laih kar hăng plei Sôđôm laih anŭn plei Gômôrơ.”</verse>
        <verse number="30">Tui anŭn hơgĕt ƀing ta či laĭ lĕ? Ƀing djuai tuai ƀu tui hơduah ôh tơlơi tơpă, pŭng gơñu hmâo hĭ tơlơi tơpă. Anŭn jing tơlơi tơpă mơ̆ng tơlơi đaŏ. </verse>
        <verse number="31">Ƀing Israel gir tui hơduah tơlơi tơpă anŭn tui hăng tơlơi juăt, samơ̆ gơñu ƀu dưi ngă pơgiơ̆ng tui hăng tơlơi juăt anŭn ôh. </verse>
        <verse number="32">Yua hơgĕt lĕ? Yua kơ gơñu ƀu tui hơduah ôh tơlơi tơpă hơnơ̆ng anŭn hăng tơlơi đaŏ, samơ̆ hăng bruă gơñu ngă. Gơñu tơhnač djơ̆ boh pơtâo čơgăn jơlan, </verse>
        <verse number="33">tui hăng Boh Pơhiăp Ơi Adai hmâo čih:
“Anai nê, Kâo dưm amăng plei Siôn sa boh pơtâo či ngă tơhnač kơ lu mơnuih,
sa boh pơtâo kli či ngă pơrơbuh hĭ gơñu;
Samơ̆ hlơi pô đaŏ kơ Ñu ƀu či rơngiă tơlơi čang rơmang ôh.”</verse>
      </chapter>
      <chapter number="10">
        <verse number="1">Ơ ƀing adơi ayŏng, tơlơi pran jua kâo kiăng laih anŭn tơlơi kâo iâu laĭ kơ Ơi Adai brơi kơ ƀing ană Israel kiăng kơ gơñu dưi hmâo tơlơi pơklaih. </verse>
        <verse number="2">Kâo gơ̆ng jơlan brơi gơñu, gơñu hmâo tơlơi hur har biă mă kơ Ơi Adai, samơ̆ tơlơi hur har anŭn ƀu djơ̆ hăng tơlơi thâo hluh ôh. </verse>
        <verse number="3">Yua kơ tơdang gơñu ƀu thâo krăn ôh tơlơi tơpă tơbiă rai mơ̆ng Ơi Adai, laih anŭn gơñu hơduah jơlan kiăng pơjing tơlơi tơpă kơ gơñu pô, tui anŭn gơñu ƀu tui gưt tơlơi tơpă Ơi Adai ôh. </verse>
        <verse number="4">Yua kơ Krist jing hnal tuč kơ tơlơi juăt, kiăng yap tơpă kơ abih bang hlơi pô đaŏ.</verse>
        <verse number="5">Pơhiăp djơ̆ kơ tơlơi tơpă tơbiă rai mơ̆ng tơlơi juăt, Môis čih tui anai: “Hlơi pô gưt abih tơlơi juăt, yua kơ mơ̆ng tơlơi anŭn ñu či hơdip.” </verse>
        <verse number="6">Samơ̆ tơlơi tơpă tơbiă rai mơ̆ng tơlơi đaŏ laĭ tui anai: “Anăm laĭ ôh amăng pran jua ih, Hlơi či đĭ nao pơ adai?” (Jing, kiăng ba Krist trŭn) </verse>
        <verse number="7">ƀôdah “Hlơi či trŭn nao pơ hlŭng dlam?” (Jing, kiăng ba Krist hơdip glaĭ mơ̆ng mơnuih djai). </verse>
        <verse number="8">Samơ̆ hơgĕt tơlơi ñu laĭ?
“Boh Pơhiăp dŏ jĕ ih,
Dŏ ƀơi amăng bah ih laih anŭn amăng pran jua ih”
Anŭn jing Boh Pơhiăp kơ tơlơi đaŏ, tơlơi gơmơi pơtô. </verse>
        <verse number="9">Yua kơ tơdah amăng bah ih pơhaih Yêsu jing Khua Yang, laih anŭn pran jua đaŏ kơ tơlơi Ơi Adai hmâo pơhơdip glaĭ Ñu mơ̆ng tơlơi djai, ih či klaih yơh. </verse>
        <verse number="10">Yua kơ hăng pran jua đaŏ, ƀing ta dưi hmâo tơlơi yap tơpă; laih anŭn hăng amăng bah pơhaih, ƀing ta dưi hmâo tơlơi pơklaih. </verse>
        <verse number="11">Hră Ơi Adai pơhiăp čih: “Hlơi pô đaŏ kơ Ñu ƀu či hmâo tơlơi mlâo hañ ôh.” </verse>
        <verse number="12">Yua kơ ƀu hmâo tơlơi pơkah pơpha ôh tơ̆ng krah ƀing Yuđa hăng ƀing Grek. Yua kơ gơñu hmâo hrŏm hơbĭt kơnơ̆ng hasa Khua Yang jing Khua Yang kơ abih bang mơnuih. Pô pha brơi tơlơi pap rơbeh blai kơ hlơi pô iâu laĭ kơ Ñu. </verse>
        <verse number="13">Yua kơ “hlơi iâu kơwưh kơ anăn Khua Yang či dưi klaih.”</verse>
        <verse number="14">Samơ̆ hyư̆m gơñu dưi iâu laĭ kơ Ơi Adai tơdah gơñu aka đaŏ ôh? Hyư̆m gơñu dưi đaŏ kơ Ơi Adai tơdah gơñu aka hmư̆ ôh? Laih anŭn hyư̆m gơñu dưi hmư̆ tơdah ƀu hmâo mơnuih hyu pơtô? </verse>
        <verse number="15">Laih anŭn hyư̆m mơnuih dưi pơtô tơdah arăng ƀu pơkiaŏ nao gơñu ôh? Tui hăng Boh Pơhiăp Ơi Adai hmâo čih “Hiam rŏ yơh kơ plă tơkai ƀing mơnuih nao pơhaih Tơlơi Phrâo Hiam!” </verse>
        <verse number="16">Samơ̆ ƀu djơ̆ ôh abih bang ƀing gơñu tŭ mă Tơlơi Phrâo Hiam; yua kơ Êsai laĭ: “Ơ Khua Yang hlơi đaŏ kơ tơlơi gơmơi pơtô?” </verse>
        <verse number="17">Tui anŭn, tơlơi đaŏ tơbiă rai mơ̆ng tơlơi arăng hmư̆, laih anŭn tơlơi arăng hmư̆ tơbiă rai mơ̆ng boh pơhiăp Yang Krist arăng hmâo pơtô.</verse>
        <verse number="18">Samơ̆ kâo tơña, djơ̆ mơ̆ gơñu aka ƀu hmư̆ djơ̆ ôh? Sĭt biă mă gơñu hmâo hmư̆ laih! Yua kơ:
“Jua hiăp ƀing nao ră ruai Tơlơi Phrâo Hiam arăng hmâo hmư̆ laih tar ƀar lŏn tơnah,
Laih anŭn boh pơhiăp gơñu hmâo nao truh pơ rơnuč lŏn tơnah.”</verse>
        <verse number="19">Kâo tơña dơ̆ng, ƀing Israel aka ƀu thâo hluh ôh hă? Sĭt biă mă, blŭng hlâo Môis hmâo laĭ:
“Kâo či ngă brơi ƀing gih hmâo tơlơi gar moañ kơ ƀing djuai mơnuih ƀu jing sa djuai mơnuih ôh;
Kâo či ngă brơi ƀing gih hil rơañ yua kơ sa djuai mơnuih mlŭk mơgu.”</verse>
        <verse number="20">Laih anŭn Êsai pơhiăp hăng tơlơi khĭn tui anai:
“Ƀing mơnuih ƀu sem hơduah kâo ôh, gơñu hmâo ƀuh laih Kâo.
Kâo hmâo pơrơđah laih Kâo pô kơ ƀing mơnuih ƀu rơkâo tơña Kâo ôh.”</verse>
        <verse number="21">Samơ̆ djơ̆ kơ ƀing Israel Ñu laĭ: “Abih hrơi Kâo păng tơngan anăp nao kơ sa djuai mơnuih khăng akŏ hăng ƀu tui gưt anai.”</verse>
      </chapter>
      <chapter number="11">
        <verse number="1">Tui anŭn kâo tơña, Ơi Adai hmâo hrah lui ƀing ană plei Ñu mơ̆? Sĭt ƀu djơ̆ tui anŭn ôh! Kâo pô mơ̆n jing sa čô mơnuih Israel, ană tơčo Abraham, sa čô mơ̆ng djuai Benjamin. </verse>
        <verse number="2">Ơi Adai ƀu hrah lui hĭ ôh ană plei Ñu jing ƀing Ñu thâo krăn laih mơ̆ng hlâo. Ƀing gih ƀu thâo ôh hă hơgĕt Hră Ơi Adai Pơhiăp hmâo čih laih djơ̆ kơ Êli, hyư̆m ñu phong ană Israel ƀơi anăp Ơi Adai? </verse>
        <verse number="3">“Ơ Khua Yang, gơñu hmâo pơdjai laih ƀing pô laĭ lui hlâo Ih, gơñu pơglưh hĭ laih abih bang kơƀang ngă yang kơ Ih. Dŏ kơnơ̆ng hơjăn kâo đôč, laih anŭn gơñu ăt hơduah kiăng pơdjai kâo mơ̆n.” </verse>
        <verse number="4">Samơ̆ hyư̆m Ơi Adai laĭ glaĭ kơ ñu? “Kâo hmâo răk pioh laih kơ Kâo pô tơjuh rơbâo đah rơkơi aka ƀu tŏ tơŭt ƀơi anăp yang Baal ôh.” </verse>
        <verse number="5">Kar kaĭ mơ̆n amăng rơnŭk anai, hmâo sa črăn dŏ tơsot glaĭ dưi ruah mă laih hăng tơlơi pap. </verse>
        <verse number="6">Samơ̆ Ñu ruah mă gơñu mơ̆ng tơlơi pap, ƀu djơ̆ mơ̆ng bruă gơñu ngă ôh. Tơdah ƀu djơ̆ tui anŭn, tơlơi pap anŭn ƀu jing tơlơi pap dơ̆ng ôh.</verse>
        <verse number="7">Hyư̆m tui anŭn? Tơlơi ƀing ană Israel tui hơduah, gơñu ƀu dưi hmâo ôh. Samơ̆ ƀing Ơi Adai ruah hmâo laih tơlơi anŭn, samơ̆ ƀing dŏ glaĭ Ơi Adai pơkhăng hĭ pran jua gơñu, </verse>
        <verse number="8">Tui hăng hră Ơi Adai pơhiăp hmâo čih:
“Ơi Adai hmâo brơi kơ gơñu bơngăt jua mơmŏt,
Mơta ƀu thâo ƀuh, laih anŭn tơngia tơngil hlŏng truh pơ hrơi anai.”</verse>
        <verse number="9">Laih anŭn Đawit laĭ:
“Brơi kơƀang gơñu ƀơ̆ng huă jing hĭ čơđong laih anŭn jal klŭp,
Boh pơtâo pơtơhnač laih anŭn jing tơlơi rŭ nua kơ ƀing gơñu;</verse>
        <verse number="10">Brơi kơ mơta gơñu jing mơmŏt hĭ, kiăng kơ gơñu ƀu thâo ƀuh,
Laih anŭn brơi rŏng gơñu gô nanao.”</verse>
        <verse number="11">Tui anŭn kâo tơña, djơ̆ mơ̆ ƀing ană Israel hmâo tơhnač laih tơl rơbuh hăng răm rai hĭ? Ƀu djơ̆ tui anŭn ôh! Samơ̆ yua kơ tơlơi gơñu ngă soh, tơlơi pơklaih truh laih kơ ƀing djuai tuai, kiăng ngă brơi kơ ƀing Israel gar kơtưn. </verse>
        <verse number="12">Tui anŭn tơdah tơlơi gơñu ngă soh anŭn pơjing pơdrŏng brơi kơ lŏn tơnah, laih anŭn tơdah tơlơi gơñu rơbuh pơjing tơlơi pơdrŏng kơ ƀing djuai tuai, ƀai jai yơh tơlơi pơdrŏng sah hloh dơ̆ng či truh tơdah abih bang ƀing gơñu wơ̆t glaĭ kơ Ơi Adai dơ̆ng!</verse>
        <verse number="13">Ră anai kâo laĭ kơ ƀing gih ơ ƀing djuai tuai, tơdang kâo ăt dŏ jing khua ding kơna kơ ƀing djuai tuai, kâo či pơpŭ kơdrưh kơ bruă kâo, </verse>
        <verse number="14">kâo kiăng râo mơdưh pran jua gar kơtưn kơ ƀing kơnŭng djuai kâo, kiăng kơ hmâo đơđa mơnuih amăng ƀing gơñu dưi klaih. </verse>
        <verse number="15">Yua kơ tơdah tơlơi Ơi Adai hrah lui gơñu jing hĭ tơlơi pơgop rơnom kơ abih lŏn tơnah, hơgĕt tơlơi či truh yua mơ̆ng tơlơi jum glaĭ gơñu? Ƀu djơ̆ ôh hă jing kar hăng brơi tơlơi hơdip kơ ƀing djai laih?</verse>
        <verse number="16">Tơdah boh blŭng hlâo pơyơr jing rơgoh hiam, tui anŭn abih bang jing rơgoh hiam kar kaĭ mơ̆n. Laih anŭn tơdah akha kơyâo pơyơr jing rơgoh hiam, abih bang than jing rơgoh hiam kar kaĭ mơ̆n. </verse>
        <verse number="17">Samơ̆ tơdah hmâo đơđa than arăng trơĭ hĭ laih, laih anŭn ih jing sa ƀĕ than ôliwơ glai, arăng pơtĕp ƀlir ƀơi anih arăng trơĭ hĭ gơ̆ laih, kiăng kơ ih dưi hmâo kơtăk hơdip mơ̆ng akha boh ôliwơ, </verse>
        <verse number="18">anăm pơgao hăng than pơkŏn ôh. Tơdah ih ngă pơgao, hơdơr bĕ ƀu djơ̆ ih ôh krơ̆ng akha, samơ̆ akha krơ̆ng ih.</verse>
        <verse number="19">Ih či laĭ: “Khul than arăng hmâo trơĭ hĭ, kiăng kơ dưi pơtĕp ƀlir kâo ƀơi anih anŭn.” </verse>
        <verse number="20">Tơlơi anŭn djơ̆ sĭt. Arăng hmâo trơĭ hĭ gơñu yua kơ tơlơi gơñu ƀu đaŏ. Samơ̆ ih kơnơ̆ng dưi dŏ kơjăp yua kơ tơlơi ih đaŏ. Tui anŭn anăm pơgao ôh, samơ̆ brơi hwĭ bĕ. </verse>
        <verse number="21">Yua kơ tơdah Ơi Adai ƀu hơ-ưi ôh kơ than hơđăp, Ñu ăt ƀu či hơ-ưi kơ ih lơi. </verse>
        <verse number="22">Brơi ih thâo hluh bĕ tơlơi hiam klă hăng tơlơi khăng khĭp Ơi Adai: khăng khĭp hăng ƀing hmâo rơbuh laih, samơ̆ Ơi Adai ngă hiam klă kơ ih, tŭ kơ ih ăt dŏ nanao amăng tơlơi hiam klă Ñu. Tơdah ih ƀu dŏ amăng tơlơi hiam klă Ñu ôh, Ñu či trơĭ hĭ ih kar kaĭ mơ̆n. </verse>
        <verse number="23">Wơ̆t kơ ƀing Yuđa kar kaĭ mơ̆n, tơdah gơñu lui hĭ tơlơi ƀu đaŏ, Ơi Adai či pơklep glaĭ gơñu dơ̆ng, yua kơ Ơi Adai hmâo tơlơi dưi pơklep glaĭ gơñu. </verse>
        <verse number="24">Yua kơ tơdah arăng hmâo trơĭ mă ih mơ̆ng phŭn ôliwơ hơđăp jing phŭn ôliwơ glai, ăt dưi mơ̆n pơklep ih hăng phŭn ôliwơ arăng pla hăng wai rơnăk, phara hăng tơlơi juăt yang đar, ƀai jai yơh amuñ hloh dơ̆ng arăng či pơklep glaĭ than sĭt amăng phŭn ôliwơ hơđăp gơñu pô.</verse>
        <verse number="25">Ơ adơi ayŏng, kâo kiăng kơ ƀing gih thâo hluh tơlơi yom hơgơ̆m anai, hwĭ kơ ƀing gih pơgao pơmĭn dah ƀing gih jing ƀing mơnuih kơhnâo, anŭn jing: sa črăn amăng ƀing Israel ăt dŏ khăng pran jua, tơl mrô ƀing djuai tuai mŭt tum laih tui hăng Ơi Adai hmâo pơkơčah. </verse>
        <verse number="26">Giơ̆ng kơ anŭn kah abih bang ƀing ană Israel či klaih; tui hăng Hră Ơi Adai Pơhiăp hmâo čih:
“Pô Pơrơngai či rai mơ̆ng Siôn,
Ñu či mă pơđuaĭ hĭ tơlơi ƀu đaŏ mơ̆ng phung Yakôp.</verse>
        <verse number="27">Laih anŭn anai jing kơnol pơgop Kâo hmâo pơdơ̆ng laih hăng gơñu,
Tơ Kâo sut lui hĭ tơlơi soh gơñu.”</verse>
        <verse number="28">Tui hăng Tơlơi Phrâo Hiam, gơñu jing ayăt hăng Ơi Adai, tơlơi anŭn jing tơlơi tŭ yua brơi kơ ƀing gih jing ƀing djuai tuai; samơ̆ tui hăng tơlơi Ơi Adai ruah, gơñu jing phung Ơi Adai hmâo khăp laih yua kơ ƀing ơi adon gơñu. </verse>
        <verse number="29">Yua kơ khul tơlơi Ơi Adai pha brơi laih anŭn tơlơi Ñu ruah iâu ƀu thâo plih ôh. </verse>
        <verse number="30">Kar hăng hlâo adih ƀing gih ƀu tui gưt kơ Ơi Adai ôh, samơ̆ ră anai ƀing gih hmâo laih tơlơi pap drap yua kơ tơlơi gơñu ƀu tui gưt, </verse>
        <verse number="31">kar kaĭ mơ̆n ră anai gơñu ƀu tui gưt ôh kiăng kơ mơ̆ng tơlơi pap drap hmâo pơrơđah laih kơ ƀing gih, gơñu ăt dưi hmâo tơlơi pap drap mơ̆n. </verse>
        <verse number="32">Yua kơ Ơi Adai hmâo krư̆ laih abih bang mơnuih amăng tơlơi ƀu tui gưt, kiăng kơ Ñu dưi pap drap brơi kơ abih bang.</verse>
        <verse number="33">Aƀơih dlam đơi! Tơlơi pơdrŏng Ơi Adai, wơ̆t tơlơi kơhnâo laih anŭn tơlơi rơgơi Ñu! Hyư̆m dưi pơblang tơlơi Ñu phat kơđi laih anŭn hyư̆m dưi thâo hluh kơ khul jơlan Ñu!</verse>
        <verse number="34">“Yua kơ hlơi dưi thâo tơlơi pơmĭn Khua Yang,
Hlơi jing pô kơčĕ brơi kơ Ñu?”</verse>
        <verse number="35">Ƀôdah “hlơi hmâo brơi laih sa mơta mơnơ̆ng kơ Ñu hlâo,
Kiăng kơ Ñu kla glaĭ?”</verse>
        <verse number="36">Yua kơ abih mơnơ̆ng leng kơ tơbiă rai mơ̆ng Ñu, yua mơ̆ng Ñu, laih anŭn anăp nao pơ Ñu. Tơlơi ư-ang, tơlơi ang yang lơ̆m kơ Ơi Adai hlŏng lar, Amen!</verse>
      </chapter>
      <chapter number="12">
        <verse number="1">Hnŭn yơh, Ơ adơi ayŏng, yua kơ tơlơi pap Ơi Adai, kâo pơđur kơ ƀing gih, pơyơr bĕ drơi jan ƀing gih jing mơnơ̆ng ngă yang dŏ hơdip, rơgoh hiam, laih anŭn bơmơak kơ Ơi Adai. Anŭn jing tơlơi kơkuh pơpŭ gal djơ̆ kơ ƀing gih. </verse>
        <verse number="2">Anăm hla tui rơnŭk anai ôh, samơ̆ brơi Ơi Adai pơplih hĭ bĕ tơlơi hơdip ƀing gih yua mơ̆ng tơlơi Ñu pơphrâo glaĭ jua pơmĭn ƀing gih, kiăng kơ ƀing gih dưi thâo hơgĕt jing tơlơi Ơi Adai kiăng, hơgĕt ngă bơmơak kơ Ñu, laih anŭn hơgĕt jing klă tum.</verse>
        <verse number="3">Yua kơ mơ̆ng tơlơi pap Ơi Adai hmâo pha brơi laih kơ kâo, kâo laĭ hăng rĭm čô amăng ƀing gih anăm pơmĭn rơgao hlah đơi ôh kơ gih pô, samơ̆ brơi kơ rĭm čô pơmĭn djơ̆ tui hăng hơnơ̆ng tơlơi đaŏ Ơi Adai hmâo brơi laih kơ ñu. </verse>
        <verse number="4">Yua kơ kar hăng amăng sa drơi jan, ƀing ta hmâo lu črăn, laih anŭn abih bang črăn anŭn ngă bruă phara phara, </verse>
        <verse number="5">ăt kar kaĭ mơ̆n, ƀing ta wơ̆t dah jing lu, samơ̆ kơnơ̆ng jing sa drơi jan amăng Krist đôč; laih anŭn rĭm čô ƀing ta jing črăn phara phara amăng sa drơi jan. </verse>
        <verse number="6">Ƀing ta hmâo tơlơi pha brơi phara phara tui hăng tơlơi pap Ơi Adai hmâo brơi laih kơ ƀing ta. Kơ hlơi pô hmâo tơlơi pha brơi tơlơi laĭ lui hlâo, brơi ñu laĭ lui hlâo djơ̆ tui hăng hơnơ̆ng tơlơi đaŏ ñu; </verse>
        <verse number="7">kơ hlơi pô buih bruă, brơi ñu buih bruă yơh; hlơi pô jing nai pơtô brơi ñu pơtô bĕ; </verse>
        <verse number="8">Hlơi pô thâo pơtrŭt pơđĭ pran jua, brơi ñu pơđĭ pran jua arăng bĕ; hlơi pô thâo pha brơi gơnam, brơi ñu pha brơi hăng tơlơi čơmah; hlơi pô jing khua wai lăng, brơi ñu hur har wai lăng hiam bĕ; hlơi pô ngă bruă tơlơi pap, brơi ñu ngă bĕ hăng tơlơi hơ̆k mơak.</verse>
        <verse number="9">Tơlơi khăp ƀing gih khŏm jing tơpă sĭt. Bơrơmŭt bĕ kơ tơlơi sat, djă kơjăp hơgĕt jing tơlơi hiam. </verse>
        <verse number="10">Brơi ƀing gih khăp bĕ kơ tơdruă ƀing gih kar hăng adơi ayŏng; pơpŭ bĕ kơ tơdruă ƀing gih hăng abih pran jua. </verse>
        <verse number="11">Mă bruă triăng bĕ, anăm dŏ alah ôh. Mă bruă bĕ kơ Khua Yang hăng pran jua hur har. </verse>
        <verse number="12">Hơ̆k mơak bĕ amăng tơlơi čang rơmang, gir amăng tơlơi tơnap tap, laih anŭn dŏ kơjăp amăng tơlơi iâu laĭ. </verse>
        <verse number="13">Pha brơi bĕ kơ ƀing rơgoh hiam mơnơ̆ng gơñu kiăng, brơi kơ ƀing gih thâo tŭ jum tuai.</verse>
        <verse number="14">Hơơč mơyun bĕ kơ hlơi pô ngă sat kơ ƀing gih; hơơč tơlơi hiam kơ gơñu, anăm hơtơ̆m pah ôh. </verse>
        <verse number="15">Hơ̆k mơak bĕ hăng ƀing hơ̆k mơak, čŏk hia bĕ hăng ƀing čŏk hia. </verse>
        <verse number="16">Brơi ƀing gih hơdip rơnom hăng tơdruă ƀing gih; anăm hmâo tơlơi pơmĭn pơgao ôh, samơ̆ lir pơgop bĕ hăng ƀing ƀu rup rap. Anăm yap ƀing gih pô jing kơhnâo ôh.</verse>
        <verse number="17">Anăm pơglaĭ tơlơi sat kơ tơlơi sat arăng ôh, samơ̆ gir ngă bĕ bruă hiam ƀơi anăp abih bang mơnuih. </verse>
        <verse number="18">Tơdah dưi, gir hơdip rơnom bĕ hăng abih bang mơnuih. </verse>
        <verse number="19">Ơ ƀing kâo khăp hơeng, anăm ƀing gih rŭ nua kơ arăng ôh, samơ̆ jao hĭ bĕ tơlơi anŭn kơ tơlơi Ơi Adai hil. Yua kơ Hră Ơi Adai Pơhiăp hmâo čih laih: “Tơlơi rŭ nua lơ̆m kơ Kâo; Kâo či pơglaĭ brơi, Khua Yang laĭ.” </verse>
        <verse number="20">Samơ̆: “tơdah pô ayăt ih rơpa brơi bĕ ñu ƀơ̆ng; tơdah ñu mơhao, brơi bĕ ñu mơñum, yua kơ ngă tui anŭn ƀu phara ôh ih pioh anga apui ƀơi akŏ ñu.” </verse>
        <verse number="21">Anăm brơi tơlơi sat dưi hăng ih ôh, samơ̆ brơi tơlơi hiam ih ngă dưi hĭ hăng tơlơi sat.</verse>
      </chapter>
      <chapter number="13">
        <verse number="1">Brơi abih bang mơnuih khŏm gưt kơ tơlơi dưi kơnuk kơna. Yua kơ ƀu hmâo ôh tơlơi dưi wai lăng pă ƀu hmâo tơbiă rai mơ̆ng Ơi Adai, laih anŭn tơlơi dưi wai lăng leng kơ tơbiă rai mơ̆ng Ơi Adai hmâo pơdưm brơi laih. </verse>
        <verse number="2">Yua kơ anŭn, hlơi pô pơkơdơ̆ng glaĭ hăng tơlơi dưi kơnuk kơna, ñu anŭn pơkơdơ̆ng glaĭ tơlơi Ơi Adai hmâo pơdưm brơi. Laih anŭn hlơi pô pơkơdơ̆ng glaĭ či tŭ tơlơi phat kơđi kơ ñu pô. </verse>
        <verse number="3">Yua kơ ƀing khua wai lăng ƀu ngă pơhwĭ kơ ƀing ngă hiam ôh, samơ̆ kơ ƀing ngă sat. Ih kiăng mơ̆ ƀu hwĭ ôh kơ khua wai lăng? Tui anŭn ngă hiam bĕ laih anŭn ih či hmâo tơlơi gơñu bơni. </verse>
        <verse number="4">Yua kơ ƀing khua moa jing ding kơna kơ Ơi Adai kiăng ngă tơlơi hiam kơ ih. Samơ̆ tơdah ih ngă tơlơi sat, hwĭ bĕ: yua kơ gơñu djă đao gưm ƀu djơ̆ đôč đač ôh. Yua kơ gơñu jing ding kơna kơ Ơi Adai ngă bruă tơlơi Ơi Adai hil, phak pơkra kơ hlơi pô ngă tơlơi soh sat. </verse>
        <verse number="5">Tui anŭn brơi kơ ƀing gih khŏm gưt kơ ƀing khua wai lăng, ƀu djơ̆ kơnơ̆ng kiăng hơbĕ đuaĭ mơ̆ng tơlơi Ơi Adai hil đôč ôh, samơ̆ yua kơ pran jua tơpă mơ̆n.</verse>
        <verse number="6">Yua kơ bruă anai mơ̆n ƀing gih khŏm duh jia, yua kơ ƀing khua wai lăng jing ƀing ding kơna Ơi Adai, kiăng kơ ngă bruă anai. </verse>
        <verse number="7">Kla glaĭ bĕ abih hơnưh ƀing gih đom kơ arăng: duh jia bĕ kơ ƀing mơnuih gih khŏm duh jia; pơđup brơi bĕ kơmlai kơ ƀing mơnuih gih khŏm pơđup brơi. Hwĭ bĕ kơ hlơi ƀing gih lăp hwĭ; pơpŭ kơ hlơi ƀing gih lăp pơpŭ.</verse>
        <verse number="8">Anăm đom hơnưh tơlơi hơgĕt kơ hlơi hlơi ôh, kơnơ̆ng đom bĕ hơnưh kơ tơlơi khăp tơdruă ƀing gih đôč; yua kơ hlơi pô khăp kơ pô jum dar ñu, ñu ngă klă tum tơlơi juăt laih. </verse>
        <verse number="9">Tơlơi juăt pơtă: “Anăm klĕ pyu ôh; anăm pơdjai mơnuih ôh; anăm klĕ gơnam arăng ôh; anăm hưp ham ôh,” laih anŭn abih bang tơlơi juăt pơkŏn klah čŭn glaĭ amăng tơlơi anai: “Ih khŏm khăp kơ pô jum dar ih kar hăng ih khăp kơ ih pô.” </verse>
        <verse number="10">Tơlơi khăp ƀu hmâo ngă răm kơ mơnuih jum dar ôh; tui anŭn tơlơi khăp jing tơlơi ngă klă tum tơlơi juăt.</verse>
        <verse number="11">Ngă bĕ tui anŭn, yua kơ ƀing gih thâo laih kơ rơnŭk ƀing ta dŏ hơdip. Truh laih mông ƀing gih khŏm pơdưh mơ̆ng pĭt, yua kơ hrơi anai tơlơi pơklaih giăm hăng ƀing ta hloh kơ hlăk hrơi ƀing ta phrâo đaŏ. </verse>
        <verse number="12">Mlam giăm rơgao, hrơi giăm rơđah. Tui anŭn brơi ƀing ta toh lui hĭ bĕ bruă tơlơi kơnăm mơmŏt laih anŭn buh ao pơsơi kơ tơlơi bơngač. </verse>
        <verse number="13">Brơi ƀing ta dŏ dơ̆ng ƀơ̆ng huă hăng tơlơi gal djơ̆ kar hăng amăng tơhrơi; anăm ngă tă tăn ƀôdah măt tơpai ôh. Anăm ngă tơlơi grĭ grañ ƀôdah tơlơi pyu pơde; anăm pơrơdjơ̆ pơrơsao ƀôdah moañ hil ôh. </verse>
        <verse number="14">Samơ̆ buh mă bĕ Khua Yang Yêsu Krist, laih anŭn anăm kơčăng hơduah kiăng bơmơak kơ asar đeh ôh, hăng kiăng ngă pơhrăp tơlơi amoaih hưp ñu.</verse>
      </chapter>
      <chapter number="14">
        <verse number="1">Tŭ jum bĕ ƀing tơdu amăng tơlơi đaŏ, anăm pơrơjah ôh yua kơ tơlơi pơmĭn phara phara. </verse>
        <verse number="2">Đơđa mơnuih đaŏ ñu dưi ƀơ̆ng abih bang mơnơ̆ng, samơ̆ pô tơdu kơnơ̆ng ƀơ̆ng añăm pơtăm đôč. </verse>
        <verse number="3">Pô dưi ƀơ̆ng abih bang mơnơ̆ng anăm mưč kơ pô ƀu dưi ƀơ̆ng ôh; laih anŭn pô ƀu ƀơ̆ng anăm phat kơđi ôh kơ pô ƀơ̆ng, yua kơ Ơi Adai hmâo tŭ jum gơñu soh sel. </verse>
        <verse number="4">Hlơi ih jing tơl ih phat kơđi ƀing ding kơna arăng? Ñu dŏ dơ̆ng ƀôdah ñu rơbuh, anŭn jing bruă khua ñu. Samơ̆ ñu či dŏ dơ̆ng, yua kơ Khua Yang dưi brơi ñu dŏ dơ̆ng.</verse>
        <verse number="5">Pô anai pơmĭn hrơi anai jing hiam hloh kơ hrơi pơkŏn, pô pơkŏn pơmĭn abih bang hrơi kar kaĭ soh sel. Brơi rĭm čô thâo klă sĭt amăng tơlơi pơmĭn ñu pô. </verse>
        <verse number="6">Hlơi hơdơr pơpŭ kơ sa hrơi, ñu ngă tui anŭn kiăng pơpŭ kơ Khua Yang. Kar kaĭ mơ̆n hlơi pô ƀơ̆ng, ñu ƀơ̆ng kiăng pơpŭ kơ Khua Yang mơ̆n, yua kơ gơñu leng bơni hơơč kơ Ơi Adai; tơdang sa čô ƀu ƀơ̆ng ôh, ñu ƀu ƀơ̆ng kiăng pơpŭ kơ Khua Yang laih anŭn ñu ăt bơni hơơč kơ Ơi Adai mơ̆n. </verse>
        <verse number="7">Ƀu hmâo ôh sa čô amăng ƀing ta hơdip kơ ñu pô, ƀôdah djai kơ ñu pô. </verse>
        <verse number="8">Tơdah ƀing ta hơdip, ƀing ta hơdip kơ Khua Yang; laih anŭn tơdah ƀing ta djai, ƀing ta djai kơ khua Yang mơ̆n. Tui anŭn thâo dah ƀing ta dŏ hơdip ƀôdah ƀing ta djai, ăt ƀing ta leng lơ̆m kơ Khua Yang soh sel. </verse>
        <verse number="9">Yua kơ tơlơi anŭn yơh Krist hmâo djai laih anŭn hmâo hơdip glaĭ laih kiăng kơ Ñu dưi jing Khua Yang kơ ƀing djai wơ̆t kơ ƀing hơdip. </verse>
        <verse number="10">Hyư̆m ih phat kơđi kơ adơi ayŏng ih lĕ? Ƀôdah hyư̆m ih bơrơmŭt kơ adơi ayŏng ih? Yua kơ abih bang ƀing ta či dŏ dơ̆ng ƀơi anăp gre phat kơđi Ơi Adai. </verse>
        <verse number="11">Yua kơ Hră Ơi Adai Pơhiăp hmâo čih:
“Khua Yang laĭ, sĭt kar hăng Kâo jing pô hơdip, abih bang tơŭt či čon ƀơi anăp kâo,
Laih anŭn abih bang jơlah či bơni hơơč kơ Ơi Adai.”</verse>
        <verse number="12">Tui anŭn rĭm čô ƀing ta či pơhaih bruă ta pô ƀơi anăp Ơi Adai.</verse>
        <verse number="13">Tui anŭn, anăm ƀing ta phat kơđi tơdruă ƀing ta ôh, samơ̆ hiam hloh khư̆p ư anăm ngă tơhnač ƀôdah pơgŭn jơlan kơ adơi ayŏng ƀing ta ôh. </verse>
        <verse number="14">Amăng Khua Yang Yêsu, kâo thâo sĭt ƀu hmâo mơnơ̆ng hơgĕt jing pơgrĭ mă ñu pô ôh; samơ̆ hlơi pô pơmĭn kơ mơnơ̆ng anŭn jing grĭ, ñu jing grĭ kơ pô anŭn. </verse>
        <verse number="15">Tơdah mơnơ̆ng ih ƀơ̆ng ngă pơrơngot hĭ kơ ƀing adơi ayŏng ih, ih ƀu hmâo rơbat amăng tơlơi khăp dơ̆ng ôh. Anăm ôh yua kơ mơnơ̆ng ƀơ̆ng huă ngă pơrơngiă hĭ sa čô mơnuih Krist hmâo djai pơala. </verse>
        <verse number="16">Anăm brơi ôh tơlơi ih ngă hiam anŭn jing hĭ tơlơi arăng pơhiăp sat. </verse>
        <verse number="17">Yua kơ dêh čar pơtao Ơi Adai ƀu djơ̆ tơlơi ƀơ̆ng mơñum ôh, samơ̆ tơlơi tơpă, tơlơi rơnŭk rơnua, laih anŭn tơlơi hơ̆k mơak amăng Yang Bơngăt Hiam. </verse>
        <verse number="18">Hlơi pô mă bruă kơ Krist kar hăng anŭn, ñu ngă bơmơak kơ Ơi Adai laih; laih anŭn hmâo tơlơi ană mơnuih pơpŭ.</verse>
        <verse number="19">Tui anŭn brơi ƀing ta tui hơduah bĕ khul tơlơi ba glaĭ tơlơi rơnom laih anŭn tơlơi dưi pơdơ̆ng kơjăp tơdruă. </verse>
        <verse number="20">Anăm pơrai hĭ ôh bruă Ơi Adai yua kơ mơnơ̆ng ƀơ̆ng huă. Abih bang mơnơ̆ng leng kơ rơgoh hiam, soh sel, samơ̆ tơdah yua kơ mơnơ̆ng ƀơ̆ng huă ih ngă brơi pô pơkŏn tơhnač, ih jing soh yơh. </verse>
        <verse number="21">Hiam hloh anăm ƀơ̆ng mơnơ̆ng, anăm mơñum tơpai ƀôdah ngă tơlơi hơgĕt pơkŏn ngă tơhnač kơ adơi ayŏng ih. </verse>
        <verse number="22">Hơdơ̆ tơlơi đaŏ ih hmâo, brơi ih djă pioh bĕ kơ ih pô hơdơ̆ anŭn mơ̆n ƀơi anăp Ơi Adai. Mơyun hiam yơh kơ hlơi pô ngă sa mơta bruă laih anŭn ñu thâo sĭt bruă anŭn ƀu soh ôh. </verse>
        <verse number="23">Samơ̆ hlơi pô đing ăt dŏ ƀơ̆ng, ñu soh laih, yua kơ ñu ƀu ƀơ̆ng hăng tơlơi đaŏ ôh. Yua kơ hơgĕt tơlơi arăng ngă ƀu djơ̆ mơ̆ng tơlơi đaŏ ôh leng kơ jing soh yơh.</verse>
      </chapter>
      <chapter number="15">
        <verse number="1">Ƀing ta jing ƀing kơtang amăng tơlơi đaŏ, khŏm ƀing ta djru gui ba bĕ tơlơi kơtraŏ kơ ƀing tơdu, anăm kơnơ̆ng ngă bơmơak kơ pô ta đôč ôh. </verse>
        <verse number="2">Brơi rĭm čô amăng ƀing ta ngă bơmơak kơ mơnuih jum dar ƀing ta, kiăng djru brơi tơlơi hiam kơ gơñu laih anŭn pơdơ̆ng kơjăp tơlơi đaŏ gơñu. </verse>
        <verse number="3">Yua kơ wơ̆t Yang Krist ăt ƀu hmâo ngă bơmơak kơ Ñu pô ôh; kar hăng hră Ơi Adai pơhiăp hmâo čih laih: “Tơlơi arăng hơtoh djraĭ kơ ih hmâo lĕ laih ƀơi kâo.” </verse>
        <verse number="4">Yua kơ abih bang tơlơi hmâo čih laih mơ̆ng đưm leng kơ kiăng pơtô pơhrăm ƀing ta, kiăng kơ yua mơ̆ng tơlơi kơjăp hơđơ̆ng laih anŭn tơlơi alum pơđur mơ̆ng Hră Ơi Adai Pơhiăp hmâo čih laih brơi kơ ƀing ta hmâo tơlơi čang rơmang. </verse>
        <verse number="5">Rơkâo kơ Ơi Adai, Pô jing tơlơi kơjăp hơđơ̆ng laih anŭn tơlơi alum pơđur brơi kơ ƀing gih dưi dŏ hơdip pơgop rơnom tơdruă ƀing gih, hla tui Yêsu Krist, </verse>
        <verse number="6">kiăng kơ ƀing gih hrŏm hơbĭt sa hiăp jua dưi pơpŭ bơni hơơč kơ Ơi Adai, Ama kơ Khua Yang ƀing ta Yêsu Krist.</verse>
        <verse number="7">Tui anŭn tŭ jum bĕ tơdruă ƀing gih, kar hăng Krist hmâo tŭ jum laih ƀing gih kiăng ngă ư-ang kơ Ơi Adai. </verse>
        <verse number="8">Kâo laĭ kơ ƀing gih, Yang Krist hmâo jing laih ding kơna kơ ƀing khăt klĭ kiăng pơrơđah tơlơi sĭt Ơi Adai, kiăng pơsĭt tơlơi Ñu hmâo ƀuăn laih kơ ƀing ơi adon ƀing ta, </verse>
        <verse number="9">laih anŭn kiăng kơ ƀing djuai tuai dưi pơ-ư pơang kơ Ơi Adai yua kơ tơlơi pap drap Ñu. Tui hăng hră Ơi Adai pơhiăp hmâo čih laih:
“Yua kơ anŭn yơh, Kâo či pơ-ư bơni kơ Ih ƀơi tơ̆ng krah phung tuai,
Laih anŭn hơơč pơpŭ kơ anăn Ih.”</verse>
        <verse number="10">Laih anŭn hră Ơi Adai pơhiăp laĭ dơ̆ng:
“Ơ ƀing djuai tuai, hơ̆k mơak bĕ hrŏm hơbĭt hăng phung ană plei pla Ơi Adai”;</verse>
        <verse number="11">laih anŭn laĭ dơ̆ng mơ̆n,
“Ơ abih bang ƀing djuai tuai, pơ-ư bơni bĕ kơ Khua Yang,
Laih anŭn brơi abih bang ƀing ană plei pla pơpŭ bơni kơ Ñu”;</verse>
        <verse number="12">laih anŭn Êsai ăt laĭ dơ̆ng:
“Mơ̆ng akha Yêsê či tơbiă rai,
Jing Pô či tơgŭ đĭ wai lăng phung tuai;
Amăng Ñu djuai tuai či hmâo tơlơi čang rơmang.”</verse>
        <verse number="13">Rơkâo kơ Ơi Adai, jing phŭn kơ tơlơi čang rơmang, pơbă ƀing gih hăng abih tơlơi hơ̆k mơak laih anŭn tơlơi rơnŭk rơnua amăng tơlơi đaŏ, kiăng kơ mơ̆ng tơlơi dưi mơyang Yang Bơngăt Hiam ƀing gih dưi hmâo tơlơi čang rơmang rơbeh blai.</verse>
        <verse number="14">Ơ ƀing adơi ayŏng, kâo pô hmâo đaŏ sĭt kơ ƀing gih hmâo bă laih hăng pran jua thâo khăp, bă hăng tơlơi thâo hluh, laih anŭn dưi pơhrăm kơ tơdruă ƀing gih. </verse>
        <verse number="15">Wơ̆t dah tui anŭn, amăng hră kâo mơit kơ ƀing gih, hmâo đơđa tơlơi kâo pơhiăp kơtang ƀiă, kơnơ̆ng kiăng pơhơdơr kơ ƀing gih đôč yua kơ tơlơi pap Ơi Adai hmâo brơi laih kơ kâo, </verse>
        <verse number="16">kiăng pơjing kâo ding kơna Yêsu Krist kơ phung tuai, jing khua ngă yang amăng bruă ră ruai Tơlơi Phrâo Hiam Ơi Adai, kiăng kơ ƀing djuai tuai jing sa mơnơ̆ng pơyơr bơmơak kơ Ơi Adai, laih anŭn Yang Bơngăt Hiam pơrơgoh hiam ƀing gơñu. </verse>
        <verse number="17">Tui anŭn, amăng Krist Yêsu kâo hmâo tơlơi gal dưi pơ-ư bruă kâo ngă kơ Ơi Adai. </verse>
        <verse number="18">Yua kơ kâo ƀu khĭn pơhiăp sa tơlơi hơgĕt pơkŏn ôh, gah rơngiao kơ khul tơlơi Krist hmâo ngă laih găn kâo, kiăng atăt ba djuai tuai kơ tơlơi gưt hiăp kơ Ơi Adai. Ñu hmâo ngă laih tơlơi anai hăng tơlơi pơhiăp laih anŭn bruă ngă, </verse>
        <verse number="19">mơ̆ng tơlơi gru kơnăl yom pơphan dưi mơyang laih anŭn tơlơi mơsêh mơyang, mơ̆ng tơlơi dưi kơtang Yang Bơngăt Hiam Ơi Adai, kâo hmâo pơhaih laih Tơlơi Phrâo Hiam Yêsu Krist djŏp djang anih, čơdơ̆ng mơ̆ng plei Yêrusalem wơ̆t kơ plei jum dar tơl truh pơ čar Iliri. </verse>
        <verse number="20">Tui anŭn tơlơi kâo kiăng anŭn jing pơtô Tơlơi Phrâo Hiam pơ anih arăng aka hmâo pơhaih anăn Krist ôh, kiăng kơ ƀu pơdơ̆ng ƀơi atur pô pơkŏn, </verse>
        <verse number="21">samơ̆ tui hăng hră Ơi Adai pơhiăp hmâo čih laih:
“Ƀing mơnuih arăng aka ƀu pơthâo Ñu brơi kơ gơñu, či ƀuh Ñu,
Laih anŭn ƀing mơnuih aka ƀu hmư̆ djơ̆ kơ Ñu, či thâo hluh Ñu.”</verse>
        <verse number="22"> Yua kơ anŭn yơh nanao hmâo tơlơi čơgăn hĭ kâo nao pơ ƀing gih. </verse>
        <verse number="23">Samơ̆ ră anai ƀu hmâo bruă hơgĕt dơ̆ng tah kơ̆ng kâo amăng tring anai, laih anŭn yua kơ mơ̆ng sui thŭn laih kâo čang rơmang biă mă kiăng nao pơ ƀing gih, </verse>
        <verse number="24">Kâo čang rơmang či ƀuh ƀing gih tơdang kâo găn nao pơ čar Êspañ. Laih kâo mưn tơlơi hơ̆k mơak yua kơ dŏ hrŏm hơbĭt hăng ƀing gih ƀiă hrơi, kâo kiăng kơ ƀing gih djru kâo nao pơ čar anŭn. </verse>
        <verse number="25">Samơ̆ ră anai kâo nao pơ plei Yêrusalem djă ba mơnơ̆ng djru kơ ƀing rơgoh hiam. </verse>
        <verse number="26">Yua kơ ƀing đaŏ čar Masêđôn hăng čar Akai hơ̆k mơak hmâo pơđup pơyơr laih mơnơ̆ng djru kơ ƀing rơgoh hiam ƀun rin dŏ pơ plei Yêrusalem. </verse>
        <verse number="27">Gơñu hơ̆k mơak ngă bruă anŭn, samơ̆ biă mă ñu, gơñu ăt đom hơnưh kơ ƀing gơ̆ mơ̆n, yua tơdah djuai tuai hmâo mă tŭ laih tơlơi hiam mơak mơyang mơ̆ng ƀing Yuđa, tui anŭn phiăn yơh gơñu khŏm djru ƀing gơ̆ hăng dram gơnam mơnơ̆ng mơnuă tŭ yua gah asar đeh. </verse>
        <verse number="28">Tui anŭn, giơ̆ng kơ ngă bruă anai, kiăng laĭ giơ̆ng kơ jao brơi gơnam pap anai kơ ƀing gơñu laih, kâo či weh nao pơ ƀing gih hlŏng nao pơ čar Êspañ. </verse>
        <verse number="29">Kâo thâo tơ kâo nao pơ ƀing gih, kâo či ba tơlơi mơyun hiam bă blai mơ̆ng Krist hrŏm hơbĭt.</verse>
        <verse number="30">Ơ ƀing adơi ayŏng, yua kơ Khua Yang ƀing ta Yêsu Krist laih anŭn yua kơ tơlơi khăp mơ̆ng Yang Bơngăt Hiam, kâo kơwưh kơ ƀing gih djru pơblah hrŏm hơbĭt hăng kâo amăng tơlơi ƀing gih iâu laĭ kơ Ơi Adai yua kơ kâo, </verse>
        <verse number="31">kiăng kơ kâo dưi klaih mơ̆ng ƀing mơnuih ƀu đaŏ ôh amăng čar Yuđa, laih anŭn kiăng kơ ƀing rơgoh hiam amăng plei Yêrusalem tŭ ư kơ bruă kâo ngă. </verse>
        <verse number="32">Tui anŭn, tơdah djơ̆ tui hăng tơlơi Ơi Adai kiăng, kâo či truh pơ ƀing gih hăng tơlơi hơ̆k mơak laih anŭn dưi pơdơi mơak mơai hrŏm hơbĭt hăng ƀing gih. </verse>
        <verse number="33">Rơkâo kơ Ơi Adai tơlơi rơnŭk rơnua, dŏ hrŏm hơbĭt hăng abih bang ƀing gih. Amen.</verse>
      </chapter>
      <chapter number="16">
        <verse number="1">Kâo pơthâo kơ ƀing gih HʼPhêbê amai ƀing ta sa čô đah kơmơi tha sang yang Phung Sang Ơi Adai plei Sankrê. </verse>
        <verse number="2">Brơi ƀing gih jum ñu amăng Khua Yang tui hăng tơlơi năng lăp kơ ƀing rơgoh hiam, laih anŭn brơi ƀing gih djru ñu hơgĕt tơlơi ñu kiăng ƀing gih djru. Yua kơ ñu pô ăt hmâo djru laih lu mơnuih, djru wơ̆t kơ kâo mơ̆n.</verse>
        <verse number="3">Kâo mơit tơlơi kơkuh kơ HʼPrisil hăng Akilas ƀing gơyut mă bruă hrŏm hơbĭt hăng kâo amăng Krist Yêsu. </verse>
        <verse number="4">Gơñu pơsăn drơi jan kiăng pơklaih tơlơi hơdip kâo. Ƀu djơ̆ kơnơ̆ng hơjăn kâo đôč ôh bơni kơ gơñu, samơ̆ wơ̆t abih bang Phung Sang Ơi Adai amăng ƀing djuai tuai bơni hơơč kơ gơñu kar kaĭ mơ̆n. </verse>
        <verse number="5">Kâo mơit tơlơi kơkuh kơ Phung Sang Ơi Adai bơjơnum amăng sang gơñu kar kaĭ mơ̆n. Kâo mơit kơkuh kơ Êpanêtus pô kâo khăp hơeng, pô đaŏ kơ Krist tal blŭng hlâo amăng čar Asi. </verse>
        <verse number="6">Kâo mơit tơlơi kơkuh kơ HʼMari pô mă bruă gleh glăn tơ̆ng krah ƀing gih. </verse>
        <verse number="7">Kâo mơit tơlơi kơkuh kơ Andrônikus hăng Junias, jing phung wang kâo, ƀing arăng krư̆ hrŏm hơbĭt hăng kâo. Gơñu hmâo tơlơi hing ang tơ̆ng krah ƀing khua ding kơna, gơñu đaŏ kơ Krist hlâo kơ kâo.</verse>
        <verse number="8">Kâo mơit tơlơi kơkuh Amplias, pô kâo khăp hơeng amăng Khua Yang. </verse>
        <verse number="9">Kâo mơit tơlơi kơkuh kơ Urban, gơyut mă bruă hrŏm hơbĭt hăng kâo amăng Krist, hăng Stakis pô kâo khăp. </verse>
        <verse number="10">Kâo mơit tơlơi kơkuh kơ Apêlê, pô dŏ tŏng ten hăng Krist tơdang hmâo tơlơi lông lăng. Kâo mơit tơlơi kơkuh kơ phung wang Aristôbul. </verse>
        <verse number="11">Kâo mơit tơlơi kơkuh kơ Hêrôdiôn, phung wang kâo. Kâo kơkuh kơ ƀing mơnuih amăng sang Narsis, jing ƀing dŏ amăng Khua Yang.</verse>
        <verse number="12">Kâo mơit tơlơi kơkuh kơ HʼTriphen hăng HʼTriphôs, ƀing mă bruă kơ Khua Yang. Kâo kơkuh kơ Pêrsis, gơyut gơyâo kâo khăp hơeng, pô hmâo mă bruă gleh glăn kơ Khua Yang. </verse>
        <verse number="13">Kâo mơit tơlơi kơkuh kơ Ruphus, pô Khua Yang hmâo ruah mă, laih anŭn kơkuh kơ amĭ ih ăt jing amĭ kâo mơ̆n. </verse>
        <verse number="14">Kâo mơit tơlơi kơkuh kơ Asinkrit, Phalêgôn, Hêrmê, Patrôbas, Hêrmas, laih anŭn ƀing ayŏng amai adơi dŏ hrŏm hơbĭt hăng gơñu. </verse>
        <verse number="15">Kâo mơit tơlơi kơkuh kơ Philôlôgô hăng HʼJuli, Nêrê laih anŭn amai ñu, laih anŭn Ôlimpơ, laih anŭn abih bang ƀing rơgoh hiam dŏ hrŏm hơbĭt hăng ƀing gơñu.</verse>
        <verse number="16">Kơkuh bĕ tơdruă ƀing gih hăng tơlơi čŭm rơgoh hiam. Abih bang Phung Sang Ơi Adai Yang Krist kơkuh čuă ngui hăng ƀing gih.</verse>
        <verse number="17">Ơ ƀing adơi ayŏng, kâo kơwưh kơ ƀing gih, răng bĕ kơ ƀing pơkah pơpha phung laih anŭn ngă tơhnač arăng, pơkơdơ̆ng glaĭ hăng tơlơi pơtô ƀing gih hmâo hrăm laih, weh ataih mơ̆ng ƀing gơñu bĕ. </verse>
        <verse number="18">Yua kơ ƀing mơnuih kar hăng anŭn ƀu mă bruă kơ Krist Khua Yang ƀing ta ôh, samơ̆ mă bruă kơ hlŭng gơñu pô đôč, laih anŭn hăng tơlơi pơhiăp mơmih, hăng tơlơi plư pơhlô̆ gơñu mă pran jua ƀing mơnuih rơgoh hiam. </verse>
        <verse number="19">Yua kơ abih bang mơnuih leng kơ thâo laih kơ tơlơi ƀing gih thâo gưt hiăp, yua kơ anŭn yơh kâo hmâo tơlơi hơ̆k mơak kơ ƀing gih, kâo kiăng kơ ƀing gih rơgơi kơhnâo amăng tơlơi hiam, laih anŭn jơngeh ƀơhač kơ tơlơi sat ƀai. </verse>
        <verse number="20">Ơi Adai tơlơi rơnŭk rơnua či tañ juă Satan gah yŭ tơkai ƀing gih. Rơkâo tơlơi pap Khua Yang ƀing ta Yêsu Krist dŏ hrŏm hơbĭt hăng ƀing gih.</verse>
        <verse number="21">Timôthê, pô mă bruă hrŏm hơbĭt hăng kâo, kơkuh kơ ƀing gih. Lusius, Jason, laih anŭn Sôsipater, ƀing phung wang kâo, kơkuh kơ ƀing gih kar kaĭ mơ̆n.</verse>
        <verse number="22">Kâo jing Tertius, pô čih hră anai, kơkuh kơ ƀing gih amăng Khua Yang.</verse>
        <verse number="23"> Gaius, pô tŭ jum kâo laih anŭn pô tŭ jum abih bang Phung Sang Ơi Adai amăng sang ñu, kơkuh kơ ƀing gih. Êrast, khua djă prăk plei prŏng, laih anŭn Kartus, adơi ayŏng ƀing ta, kơkuh kơ ƀing gih. </verse>
        <verse number="24">Rơkâo tơlơi pap Khua Yang ƀing ta Yêsu Krist dŏ hrŏm hơbĭt hăng abih bang ƀing gih. Amen.</verse>
        <verse number="25">Pơpŭ bơni kơ Pô dưi pơkơjăp ƀing gih tui hăng Tơlơi Phrâo Hiam kâo laih anŭn tơlơi Yêsu Krist pơtô, tui hăng tơlơi pơrơđah tơlơi yom hơgơ̆m Ơi Adai hmâo pơdŏp laih mơ̆ng đưm adih, </verse>
        <verse number="26">samơ̆ ră anai hmâo pơrơđah laih mơ̆ng hră ƀing pô laĭ lui hlâo čih brơi laih kơ abih bang djuai mơnuih thâo, tui hăng tơlơi pơđar mơ̆ng Ơi Adai Pô hơdip hlŏng lar, kiăng ba abih bang djuai mơnuih kơ tơlơi đaŏ laih anŭn gưt.</verse>
        <verse number="27">Kơ Ơi Adai, kơnơ̆ng hơjăn Ñu đôč jing Pô kơhnâo, hmâo tơlơi ư-ang amăng abih bang rơnŭk amăng Yêsu Krist hlŏng lar! Amen.</verse>
      </chapter>
    </book>
    <book number="46">
      <chapter number="1">
        <verse number="1">Pôl, pô Ơi Adai iâu tui hăng tơlơi Ñu kiăng, brơi ñu jing sa čô khua ding kơna Krist Yêsu, laih anŭn Sôsthen, adơi ayŏng ƀing ta,</verse>
        <verse number="2"> Čih mơit kơ Phung Sang Ơi Adai kơ Ơi Adai pơ plei Kôrantô, kơ phung hmâo rơgoh hiam laih amăng Krist Yêsu, phung Ơi Adai hmâo iâu laih brơi jing phung rơgoh hiam hrŏm hơbĭt hăng abih bang ƀing mơnuih dŏ tar ƀar anih hlăk iâu kơwưh kơ anăn Khua Yang ƀing ta Yêsu Krist, Khua Yang kơ gơñu laih anŭn Khua Yang ƀing ta mơ̆n.</verse>
        <verse number="3">Rơkâo kơ Ơi Adai, Ama ƀing ta laih anŭn Khua Yang Yêsu Krist brơi tơlơi pap laih anŭn tơlơi rơnŭk rơnua kơ ƀing gih.</verse>
        <verse number="4">Kâo bơni hơơč kơ Ơi Adai nanao yua kơ ƀing gih, yua kơ tơlơi pap Ñu hmâo brơi laih kơ ƀing gih amăng Krist Yêsu, </verse>
        <verse number="5">yua kơ amăng Ñu ƀing gih jing pơdrŏng laih amăng djŏp mơta tơlơi, wơ̆t amăng tơlơi thâo pơhiăp laih anŭn wơ̆t amăng tơlơi thâo hluh mơ̆n — </verse>
        <verse number="6">kar hăng tơlơi ngă gơ̆ng jơlan kơ Krist ăt hmâo pơkơjăp laih amăng ƀing gih — </verse>
        <verse number="7">kiăng kơ ƀing gih ƀu kơƀah ôh kơ sa mơta tơlơi Yang Bơngăt Hiam pha brơi, tơdang ƀing gih dŏ tơguan hrơi Khua Yang ƀing ta Yêsu Krist či pơrơđah Ñu pô. </verse>
        <verse number="8">Ơi Adai či pơkơjăp ƀing gih tơl hrơi hnal tuč, kiăng kơ ƀu hmâo tơlơi dưi ƀuah ôh ƀơi hrơi Khua Yang ƀing ta, Yêsu Krist. </verse>
        <verse number="9">Ơi Adai jing Pô hơnơ̆ng ten; Ñu Pô hmâo iâu laih ƀing gih kơ tơlơi pơgop pơlir hăng Ană Ñu, Yêsu Krist, Khua Yang ƀing ta.</verse>
        <verse number="10">Ơ ƀing adơi ayŏng, amăng anăn Khua Yang ƀing ta Yêsu Krist kâo kơwưh kơ ƀing gih, brơi abih bang ƀing gih hrŏm sa tơlơi pơhiăp bĕ, laih anŭn anăm hmâo tơlơi pơkah pơpha phung ôh. Samơ̆ khŏm hmâo tơlơi pơgop amăng sa tơlơi pơmĭn hăng sa tơlơi anăp kơñăm. </verse>
        <verse number="11">Ơ ƀing adơi ayŏng, ƀing mơnuih amăng sang Klôe laĭ brơi kâo thâo tơ̆ng krah ƀing gih hmâo tơlơi pơrơdjơ̆ tơdruă. </verse>
        <verse number="12">Tơlơi kâo kiăng laĭ anŭn jing rĭm čô amăng ƀing gih laĭ: “Kâo gah kơ Pôl”, ƀôdah “Kâo gah Apôlôs,” ƀôdah “Kâo gah kơ Sêphas”, ƀôdah “Kâo gah kơ Krist”. </verse>
        <verse number="13">Krist arăng pơkah pơpha laih hă? Djơ̆ mơ̆ arăng pơ̆ng laih Pôl ƀơi kơyâo bơrơkal yua kơ ƀing gih? Djơ̆ mơ̆ ƀing gih tŭ ƀatem hăng anăn Pôl?</verse>
        <verse number="14"> Kâo bơni kơ Ơi Adai yua kơ kâo ƀu hmâo ngă ƀatem kơ sa čô hlơi hlơi ôh amăng ƀing gih, kơnơ̆ng hơjăn kơ Krispus hăng Gaius đôč; </verse>
        <verse number="15">kiăng kơ ƀu hmâo hlơi dưi laĭ ƀing gih hmâo tŭ laih ƀatem amăng anăn kâo. </verse>
        <verse number="16">(Kâo hmâo ngă ƀatem laih mơ̆n kơ ƀing sang Sêphanas. Gah rơngiao kơ anŭn, kâo ƀu thâo ôh thâo dah kâo hmâo ngă laih ƀatem kơ sa čô pô pơkŏn dơ̆ng.) </verse>
        <verse number="17">Yua kơ Krist ƀu pơkiaŏ kâo nao ngă ƀatem ôh, samơ̆ kiăng pơtô Tơlơi Phrâo Hiam, laih anŭn ƀu djơ̆ mơ̆ng tơlơi rơgơi kơhnâo pơhiăp ôh, hwĭ kơ rơngiă hĭ tơlơi dưi mơyang kơyâo bơrơkal Krist.</verse>
        <verse number="18">Yua kơ tơlơi pơtô kơ kơyâo bơrơkal jing tơlơi mlŭk mơgu kơ ƀing răm rơngiă, samơ̆ kơ ƀing ta jing ƀing hmâo tơlơi pơklaih, anŭn jing tơlơi dưi mơyang Ơi Adai. </verse>
        <verse number="19">Yua kơ hră Ơi Adai hmâo čih:
“Kâo či pơrai hĭ tơlơi kơhnâo kơ ƀing kơhnâo,
Laih anŭn Kâo či pơrơngiă hĭ tơlơi rơgơi kơ ƀing rơgơi.”</verse>
        <verse number="20"> Pơpă ƀing kơhnâo lĕ? Pơpă nai pơtô tơlơi juăt lĕ? Pơpă ƀing pơrơjah pơgăl rơnŭk anai lĕ? Ƀu djơ̆ ôh hă Ơi Adai hmâo ngă brơi tơlơi kơhnâo lŏn tơnah anai jing hĭ mlŭk mơgu?</verse>
        <verse number="21">Yua kơ amăng tơlơi kơhnâo Ơi Adai, lŏn tơnah ƀu dưi kơnang hăng tơlơi kơhnâo ñu pô ôh kiăng kơ thâo krăn Ơi Adai, samơ̆ Ơi Adai mơak kiăng yua “tơlơi pơtô mlŭk” kơ gơmơi pơtô kiăng pơklaih ƀing mơnuih đaŏ. </verse>
        <verse number="22">Yua kơ ƀing Yuđa rơkâo gru kơnăl mơyang, laih anŭn ƀing Grek tui hơduah tơlơi kơhnâo. </verse>
        <verse number="23">Samơ̆ gơmơi pơtô Krist arăng hmâo pơ̆ng laih ƀơi kơyâo bơrơkal jing tơlơi tơhnač kơ ƀing Yuđa, laih anŭn tơlơi mlŭk mơgu kơ ƀing djuai tuai. </verse>
        <verse number="24">Samơ̆ kơ ƀing Ơi Adai hmâo iâu mă laih, ƀing Yuđa wơ̆t ƀing Grek, Krist jing tơlơi dưi mơyang laih anŭn tơlơi kơhnâo Ơi Adai. </verse>
        <verse number="25">Yua kơ tơlơi lăng kar hăng tơlơi mlŭk kơ Ơi Adai jing kơhnâo hloh kơ tơlơi kơhnâo ană mơnuih, laih anŭn tơlơi lăng kar hăng tơlơi tơdu kơ Ơi Adai, jing kơtang hloh kơ tơlơi kơtang ană mơnuih.</verse>
        <verse number="26">Ơ ƀing adơi ayŏng, kơsem lăng bĕ tơlơi Ơi Adai iâu ƀing gih, amăng ƀing gih ƀu hmâo ôh lu mơnuih kơhnâo tui hăng asar đeh, ƀu hmâo ôh lu ƀing hmâo tơlơi dưi, ăt kŏn hmâo lơi lu mơnuih lơ̆m kơ kơnŭng djuai pơpŭ pơyom; </verse>
        <verse number="27">samơ̆ Ơi Adai hmâo ruah laih tơlơi mlŭk ƀơi lŏn tơnah kiăng pơmlâo ƀing kơhnâo. Ơi Adai hmâo ruah laih khul tơlơi tơdu ƀơi lŏn tơnah kiăng pơmlâo ƀing kơtang. </verse>
        <verse number="28">Ơi Adai hmâo ruah laih khul tơlơi ƀu yom laih anŭn tơlơi arăng mưč mač ƀơi lŏn tơnah, wơ̆t tơlơi ƀu hmâo ôh, kiăng pơjing hĭ tơlơi hmâo laih jing hĭ đôč đač. </verse>
        <verse number="29">Kiăng kơ ƀu hmâo ôh sa čô mơnuih dưi pơ-ư pơang ñu pô ƀơi anăp Ơi Adai. </verse>
        <verse number="30">Ơi Adai hmâo ba ƀing gih kơ tơlơi pơgop hăng Krist Yêsu laih, laih anŭn Ơi Adai hmâo ngă brơi Krist jing hĭ tơlơi rơgơi kơ ƀing ta. Yua mơ̆ng Ñu ƀing ta hmâo tơlơi yap tơpă ƀơi anăp Ơi Adai, jing ƀing ană plei pla hiam klă Ñu laih anŭn jing mơnuih klaih rơngai yơh. </verse>
        <verse number="31">Tui anŭn, tui hăng hră Ơi Adai hmâo čih laih:
“Hlơi pô pơ-ư kơ ñu pô, brơi ñu pơ-ư bĕ amăng Khua Yang.”</verse>
      </chapter>
      <chapter number="2">
        <verse number="1">Ơ ƀing adơi ayŏng, tơ kâo truh pơ ƀing gih, kâo ƀu pơhaih ôh kơ ƀing gih tơlơi yom hơgơ̆m Ơi Adai hăng boh pơhiăp dlam ƀôdah hăng tơlơi kơhnâo. </verse>
        <verse number="2">Yua kơ tơdang kâo dŏ hăng ƀing gih, kâo hmâo khư̆p ư ƀu thâo tơlơi hơgĕt pơkŏn ôh gah rơngiao kơ Yêsu Krist, laih anŭn Yêsu Krist arăng pơ̆ng ƀơi kơyâo bơrơkal. </verse>
        <verse number="3">Kâo dŏ tơ̆ng krah ƀing gih amăng tơlơi tơdu, bă hăng tơlơi hwĭ laih anŭn tơtư̆. </verse>
        <verse number="4">Boh pơhiăp laih anŭn tơlơi kâo pơtô ƀu djơ̆ hăng tơlơi pơhiăp kơhnâo kơhnăk ană mơnuih ôh, samơ̆ hăng tơlơi pơrơđah tơlơi dưi mơyang Yang Bơngăt Hiam, </verse>
        <verse number="5">kiăng kơ tơlơi đaŏ ƀing gih ƀu pơdơ̆ng ƀơi tơlơi kơhnâo ană mơnuih ôh, samơ̆ ƀơi tơlơi dưi mơyang Ơi Adai.</verse>
        <verse number="6">Samơ̆ gơmơi ăt pơtô mơ̆n tơlơi kơhnâo kơ ƀing tha laih amăng tơlơi đaŏ, samơ̆ tơlơi kơhnâo anŭn ƀu djơ̆ tui hăng rơnŭk anai, ƀôdah tơlơi kơhnâo ƀing khua wai lăng lŏn tơnah anai ôh, jing ƀing či rơgao đŭt hĭ. </verse>
        <verse number="7">Samơ̆ gơmơi pơtô tơlơi kơhnâo, tơlơi yom hơgơ̆m, laih anŭn tơlơi Ơi Adai aka bơrơđah ôh, tơlơi kơhnâo anŭn Ơi Adai hmâo pơkă pioh laih mơ̆ng hlâo kơ abih bang rơnŭk brơi tơlơi guh kơang kơ ƀing ta. </verse>
        <verse number="8">Ƀu hmâo ôh sa čô amăng ƀing khua wai lăng amăng lŏn tơnah anai thâo tơlơi anŭn; yua kơ tơdah gơñu thâo laih tơlơi anŭn, gơñu ƀu pơ̆ng hĭ ôh Khua Yang tơlơi guh kơang ƀơi kơyâo bơrơkal. </verse>
        <verse number="9">Samơ̆, tui hăng hră Ơi Adai hmâo čih laih:
“Hơgĕt tơlơi mơta aka ƀuh, tơngia aka hmư̆,
Laih anŭn pran jua ană mơnuih kŏn pơmĭn nao lơi,
Samơ̆ Ơi Adai hmâo pơkra pioh brơi laih kơ ƀing khăp kơ Ñu,”</verse>
        <verse number="10">Samơ̆ Ơi Adai hmâo pơrơđah laih kơ ƀing ta khul tơlơi anŭn mơ̆ng Yang Bơngăt Hiam. Yua kơ Yang Bơngăt Hiam thâo rơđah abih bang tơlơi, wơ̆t kơ khul tơlơi dlam hơgơ̆m Ơi Adai. </verse>
        <verse number="11">Yua kơ hlơi dưi thâo tơlơi pơmĭn sa čô mơnuih, kơnơ̆ng bơngăt jua ñu pô yơh. Kar kaĭ mơ̆n ƀu hmâo hlơi dưi thâo tơlơi pơmĭn Ơi Adai ôh, kơnơ̆ng Yang Bơngăt Hiam Ơi Adai đôč. </verse>
        <verse number="12">Ƀing ta ƀu mă tŭ bơngăt lŏn tơnah ôh, samơ̆ ƀing ta mă tŭ laih Yang Bơngăt Hiam mơ̆ng Ơi Adai, kiăng kơ ƀing ta dưi hluh tơlơi pha brơi Ơi Adai hmâo pha brơi laih kơ ƀing ta. </verse>
        <verse number="13">Laih anŭn gơmơi pơhiăp tơlơi anŭn, ƀu djơ̆ hăng boh pơhiăp mơ̆ng tơlơi kơhnâo ană mơnuih pơtô ôh, samơ̆ mơ̆ng tơlơi Yang Bơngăt Hiam pơtô, hăng boh pơhiăp mơyang pơblang khul tơlơi sĭt gah mơyang. </verse>
        <verse number="14">Mơnuih ƀu hmâo Yang Bơngăt Hiam ƀu dưi mă tŭ ôh khul tơlơi Yang Bơngăt Hiam Ơi Adai pha brơi, yua kơ mơnuih anŭn lăng tơlơi anŭn jing tơlơi mlŭk, laih anŭn ñu ƀu dưi hluh tơlơi anŭn ôh, yua kơ hăng tơlơi pơmĭn mơyang yơh arăng dưi kơsem tơlơi anŭn. </verse>
        <verse number="15">Mơnuih hmâo Yang Bơngăt Hiam dưi kơsem lăng abih bang tơlơi, samơ̆ ƀu hmâo hlơi dưi kơsem lăng ñu ôh.</verse>
        <verse number="16">“Yua kơ hlơi dưi thâo tơlơi pơmĭn Khua Yang,
Kiăng kơ dưi pơhrăm brơi Ñu?”
Samơ̆ ƀing ta hmâo tơlơi pơmĭn Yang Krist.</verse>
      </chapter>
      <chapter number="3">
        <verse number="1">Ơ ƀing adơi ayŏng, kâo ƀu dưi pơhiăp hăng ƀing gih kar hăng pơhiăp hăng ƀing mơnuih gah bơngăt ôh, samơ̆ kar hăng mơnuih gah asar đeh, kar hăng ƀing ană nge amăng Krist. </verse>
        <verse number="2">Kâo hmâo čem laih ƀing gih hăng ia tơsâo, ƀu djơ̆ hăng mơnơ̆ng ƀơ̆ng khăng ôh. Yua kơ ƀing gih aka dưi ƀơ̆ng mơnơ̆ng khăng ôh; wơ̆t kơ ră anai ƀing gih ăt aka dưi ƀơ̆ng lơi, </verse>
        <verse number="3">yua kơ ƀing gih ăt dŏ lơ̆m kơ asar đeh. Yua kơ amăng ƀing gih ăt dŏ hmâo tơlơi moañ hil laih anŭn tơlơi pơrơdjơ̆ pơrơsao tơdruă, tui anŭn ƀu djơ̆ ôh hă ƀing gih ăt dŏ lơ̆m gah kơ asar đeh, laih anŭn ăt dŏ dơ̆ng ƀơ̆ng huă kar hăng mơnuih lŏn tơnah anai? </verse>
        <verse number="4">Yua kơ hmâo mơnuih laĭ: “Kâo gah Pôl,” laih anŭn pô pơkŏn laĭ: “Kâo gah Apôlôs,” tui anŭn, ƀu djơ̆ ôh hă ƀing gih jing mơnuih lŏn tơnah?</verse>
        <verse number="5">Tui anŭn hlơi Apôlôs jing? Hlơi Pôl jing? Gơmơi kơnơ̆ng jing ƀing ding kơna đôč; yua kơ mơ̆ng gơñu yơh ƀing gih hmâo đaŏ laih, tui hăng Khua Yang hmâo jao laih bruă kơ rĭm čô. </verse>
        <verse number="6">Kâo hmâo pla laih, Apôlôs hmâo tuh ia laih, samơ̆ Ơi Adai brơi čăt đĭ kơ prŏng. </verse>
        <verse number="7">Tui anŭn pô pla hăng pô tuh ia ƀu jing yom ôh, samơ̆ kơnơ̆ng Ơi Adai Pô ngă brơi čăt đĭ kơ prŏng yơh jing yom. </verse>
        <verse number="8">Pô pla hăng pô tuh ia jing kar kaĭ đôč, rĭm čô či mă tŭ pri apah tui hăng bruă ñu hmâo ngă. </verse>
        <verse number="9">Yua kơ ƀing gơmơi jing gơyut mă bruă hrŏm hơbĭt kơ Ơi Adai, ƀing gih jing hmua kơ Ơi Adai, ƀing gih ăt jing sang kơ Ơi Adai mơ̆n.</verse>
        <verse number="10">Tui hăng tơlơi pap Ơi Adai hmâo brơi laih kơ kâo, kâo hmâo dưm atur kar hăng sa čô mơnuih kơhnăk bruă, laih anŭn pô pơkŏn dŏ pơdơ̆ng sang ƀơi atur anŭn. Brơi rĭm čô khŏm răng kơ tơlơi ñu pơdơ̆ng ƀơi atur anŭn. </verse>
        <verse number="11">Yua kơ, ƀu hmâo hlơi dưi pơdơ̆ng sa atur pơkŏn dơ̆ng tah gah rơngiao kơ atur hmâo pơdơ̆ng laih, anŭn jing Khua Yang Yêsu Krist. </verse>
        <verse number="12">Tơdah arăng pơdơ̆ng ƀơi atur anŭn hăng mah, hăng prăk, hăng boh pơtâo yom, hăng kơyâo, hăng rơ̆k kro, hăng adrăng pơdai, </verse>
        <verse number="13">bruă rĭm čô či pơrơđah, ƀơi hrơi Khua Yang či pơrơđah brơi hyư̆m bruă anŭn jing, laih anŭn apui či pơrơđah brơi bruă anŭn, apui či lông lăng nua yom kơ bruă rĭm čô hmâo ngă laih. </verse>
        <verse number="14">Tơdah bruă hlơi pô hmâo pơdơ̆ng laih ƀơi atur anŭn ăt dŏ, pô anŭn či mă tŭ pri apah. </verse>
        <verse number="15">Tơdah bruă hlơi pô apui ƀơ̆ng hĭ, pô anŭn či rơngiă hĭ pri apah; bơ ñu pô či klaih mơ̆n, samơ̆ kar hăng tơbiă mơ̆ng apui đôč.</verse>
        <verse number="16"> Ƀing gih ƀu thâo ôh hă ƀing gih jing sang kơkuh pơpŭ kơ Ơi Adai, laih anŭn Yang Bơngăt Hiam Ơi Adai dŏ amăng ƀing gih? </verse>
        <verse number="17">Tơdah hlơi pô pơrai sang kơkuh pơpŭ kơ Ơi Adai, Ơi Adai či pơrai hĭ ñu. Yua kơ sang kơkuh pơpŭ kơ Ơi Adai jing rơgoh hiam, laih anŭn ƀing gih jing sang kơkuh pơpŭ anŭn.</verse>
        <verse number="18">Anăm hlơi ƀlor mă ñu pô ôh. Tơdah sa čô amăng ƀing gih pơmĭn ñu jing kơhnâo tui hăng rơnŭk anai, brơi ñu jing hĭ sa čô mlŭk, kiăng kơ ñu dưi jing kơhnâo. </verse>
        <verse number="19">Yua kơ Ơi Adai yap tơlơi kơhnâo lŏn tơnah anai jing tơlơi mlŭk. Kar hăng hră Ơi Adai hmâo čih laih:
“Ơi Adai mă ƀing mơnuih kơhnâo
Amăng tơlơi mơneč gơñu pô,”</verse>
        <verse number="20"> Laih anŭn,
“Khua Yang thâo tơlơi pơmĭn ƀing kơhnâo
Leng kơ jing đôč đač.”</verse>
        <verse number="21">Tui anŭn, anăm hlơi pơ-ư pơang kơ bruă ană mơnuih ngă ôh. Yua kơ abih bang tơlơi leng kơ lơ̆m kơ ƀing gih soh sel, </verse>
        <verse number="22">thâo dah Pôl, Apôlôs, Sêphas, lŏn tơnah, tơlơi hơdip, tơlơi djai, rơnŭk anai, ƀôdah rơnŭk tơdơi, abih bang leng kơ lơ̆m kơ ƀing gih soh sel. </verse>
        <verse number="23">Laih anŭn ƀing gih lơ̆m kơ Krist; laih anŭn Krist lơ̆m kơ Ơi Adai.</verse>
      </chapter>
      <chapter number="4">
        <verse number="1">Tui anŭn, abih bang mơnuih lăng bĕ ƀing gơmơi kar hăng ƀing ding kơna Krist, laih anŭn ƀing ngă bruă wai lăng khul tơlơi yom hơgơ̆m Ơi Adai. </verse>
        <verse number="2">Tơlơi arăng kiăng khŏm kơ hmâo ƀơi mơnuih ngă bruă wai lăng anŭn jing khŏm tŏng ten. </verse>
        <verse number="3">Bơ kâo, kâo ƀu yap yom ôh kơ tơlơi ƀing gih ƀôdah ƀing mơnuih pơkŏn phat kơđi kâo. Kâo pô ăt kŏn phat kơđi kâo pô lơi. </verse>
        <verse number="4">Kâo ƀu ƀuh ôh sa mơta tơlơi soh glaĭ amăng kâo, samơ̆ ƀu djơ̆ yua kơ tơlơi anŭn kâo hmâo laih tơlơi yap tơpă hơnơ̆ng. Khua Yang jing Pô phat kơđi kâo. </verse>
        <verse number="5">Tui anŭn, anăm phat kơđi arăng ôh hlâo kơ hrơi pơkơčah, hlâo kơ Khua Yang truh. Ñu či ngă rơđah abih bang tơlơi hmâo pơdŏp laih amăng tơlơi kơnăm mơmŏt, laih anŭn či pơrơđah tơlơi pran jua arăng ruah. Hlăk anŭn rĭm čô či mă tŭ tơlơi Ơi Adai bơni lăp kơ ñu.</verse>
        <verse number="6">Ơ ƀing adơi ayŏng, yua kơ tơlơi tŭ yua kơ ƀing gih, kâo hmâo hrăm mă laih khul tơlơi anai kơ kâo pô laih anŭn kơ Apôlôs, kiăng kơ ƀing gih dưi hrăm mơ̆ng gơmơi tơlơi kiăng laĭ kơ boh pơhiăp: “Anăm rơgao hĭ tơlơi hmâo čih laih,” kiăng kơ ƀu hmâo ôh sa čô amăng ƀing gih ngă tơlơi pơgao hluai tui pô anai pơkơdơ̆ng glaĭ hăng pô pơkŏn. </verse>
        <verse number="7">Hlơi ngă brơi kơ ih yom hloh kơ pô pơkŏn? Ƀu djơ̆ ôh hă Ơi Adai hmâo brơi laih ih abih mơnơ̆ng ih hmâo? Tơdah ih mă tŭ laih tơlơi anŭn, hyư̆m ih pơ-ư pơang kơ ih pô kar hăng ih aka mă tŭ ôh lĕ?</verse>
        <verse number="8">Ƀing gih hmâo djŏp tum laih! Ƀing gih jing pơdrŏng laih! Ƀing gih jing khua wai lăng yơh, ƀu kiăng gơmơi dơ̆ng tah! Sĭt biă mă kâo kiăng kơ ƀing gih jing khua wai lăng, tui anŭn gơmơi dưi wai lăng hrŏm hơbĭt hăng ƀing gih! </verse>
        <verse number="9">Yua kơ kâo pơmĭn Ơi Adai hmâo dưm gơmơi ƀing khua ding kơna jing ƀing ƀơi rơnuč tuč hloh kơ abih bang mơnuih, kar hăng ƀing arăng klă kơđi kơ tơlơi pơdjai. Yua kơ gơmơi jing hĭ mơnơ̆ng klao kơ lŏn tơnah, kơ ƀing ling jang laih anŭn kơ ană mơnuih. </verse>
        <verse number="10">Gơmơi jing ƀing mơnuih mlŭk mơgu yua kơ Krist, samơ̆ ƀing gih jing kơhnâo amăng Krist. Gơmơi jing tơdu, samơ̆ ƀing gih jing kơtang. Ƀing gih hmâo tơlơi arăng pơpŭ, samơ̆ gơmơi arăng mưč mač. </verse>
        <verse number="11">Hlŏng truh pơ ră anai, gơmơi tŭ tơlơi rơpa, mơhao, sum ao tơĭ, arăng ngă sat kơ gơmơi, laih anŭn gơmơi hyu rưng djŏp anih, </verse>
        <verse number="12">gơmơi gleh glăn mă bruă hăng tơngan gơmơi pô. Tơ arăng hơtoh djraĭ, gơmơi hơơč mơyun; tơ arăng ngă sat, gơmơi gir añ; </verse>
        <verse number="13">tơdang arăng pơhiăp sat, gơmơi pơhiăp hiam glaĭ; hlŏng truh pơ ră anai gơmơi jing hĭ djah kơ lŏn tơnah, aru kơ ană mơnuih!</verse>
        <verse number="14">Kâo čih hơdôm tơlơi anai ƀu djơ̆ kiăng pơmlâo ƀing gih ôh, samơ̆ kiăng pơtô pơđur ƀing gih kar hăng ƀing ană kâo khăp hơeng. </verse>
        <verse number="15">Wơ̆t dah ƀing gih hmâo lu rơbâo ƀing atăt gai amăng Krist, samơ̆ ƀing gih ƀu hmâo lu ama ôh. Yua kơ kâo jing laih ama kơ ƀing gih amăng Yêsu Krist yua mơ̆ng Tơlơi Phrâo Hiam. </verse>
        <verse number="16">Tui anŭn kâo pơtrŭt ƀing gih: Brơi hla tui kâo bĕ. </verse>
        <verse number="17">Yua kơ anŭn yơh kâo pơkiaŏ Timôthê nao pơ ƀing gih. Ñu jing ană kâo khăp hơeng laih anŭn tŏng ten amăng Khua Yang. Kâo kiăng ñu pơhơdơr kơ ƀing gih hyư̆m tơlơi kâo dŏ dơ̆ng ƀơ̆ng huă amăng Krist, kar hăng kâo juăt pơtô tơlơi anŭn amăng Phung Sang Ơi Adai pơ djŏp anih.</verse>
        <verse number="18">Hmâo đơđa amăng ƀing gih pơgao, yua kơ pơmĭn dah kâo ƀu či truh pơ ƀing gih ôh. </verse>
        <verse number="19">Samơ̆ tơdah Khua Yang kiăng, kâo či truh tañ pơ ƀing gih; laih anŭn kâo či thâo ƀu djơ̆ kơnơ̆ng tơlơi pơhiăp ƀing pơgao anŭn đôč ôh, samơ̆ wơ̆t kơ tơlơi dưi mơyang ƀing gơñu mơ̆n. </verse>
        <verse number="20">Yua kơ dêh čar pơtao Ơi Adai ƀu djơ̆ pơrơđah amăng boh pơhiăp ôh, samơ̆ mơ̆ng tơlơi dưi mơyang. </verse>
        <verse number="21">Hơgĕt tơlơi ƀing gih kiăng? Ƀing gih kiăng kâo nao pơ ƀing gih hăng sa ƀĕ gai hnuăt, ƀôdah hăng tơlơi khăp laih anŭn hăng pran jua tơdu rơun?</verse>
      </chapter>
      <chapter number="5">
        <verse number="1"> Hmư̆ hing hmâo tơlơi rih răm tơ̆ng krah ƀing gih, tơlơi rih răm kar hăng anŭn arăng aka ƀuh djơ̆ ôh wơ̆t dah tơ̆ng krah ƀing djuai tuai: hmâo mơnuih đih hăng bơnai ama ñu. </verse>
        <verse number="2">Laih anŭn ƀing gih ăt dŏ pơgao dơ̆ng! Djơ̆ biă mă ƀing gih khŏm rơngot! Brơi ƀing gih sut lui hĭ pô ngă tơlơi anŭn mơ̆ng tơ̆ng krah ƀing gih. </verse>
        <verse number="3">Yua kơ wơ̆t dah drơi jan kâo rơkut, bơngăt jua kâo ăt dŏ hrŏm hơbĭt hăng ƀing gih. Kâo klă kơđi laih pô ngă tơlơi soh anŭn kar hăng kâo hmâo ƀô̆ mơta pơ anŭn. </verse>
        <verse number="4">Tơ ƀing gih pơƀŭt glaĭ hrŏm hơbĭt, bơngăt jua kâo ăt pơgop hrŏm hơbĭt hăng tơlơi dưi mơyang Khua Yang Yêsu ƀing ta; amăng anăn Khua Yang Yêsu. </verse>
        <verse number="5">Brơi ƀing gih jao hĭ mơnuih kar hăng anŭn kơ Satan pơrai hĭ drơi jan ñu, kiăng kơ bơngăt ñu dưi klaih amăng hrơi Khua Yang Yêsu.</verse>
        <verse number="6"> Tơlơi ƀing gih pơgao ƀu hiam ôh. Ƀing gih ƀu thâo ôh hă đơsĕt tơpơi dưi ngă pơbô̆ hĭ abih sa bôr tơpŭng? </verse>
        <verse number="7">Pơrơgoh hĭ bĕ tơpơi hơđăp, kiăng kơ ƀing gih dưi jing tơpŭng phrâo, yua kơ biă mă ƀing gih jing ƀañ tơpŭng ƀu hmâo tơpơi ôh. Yua kơ Yang Krist, Ană Triu phĕt Tơlơi Găn kơ ƀing ta, arăng hmâo pơyơr jing mơnơ̆ng ngă yang laih. </verse>
        <verse number="8">Tui anŭn brơi ƀing ta hơdơr pioh phĕt anŭn, ƀu djơ̆ hăng tơpơi hơđăp ôh, jing tơpơi tơlơi plư laih anŭn tơlơi sat ƀai, samơ̆ hăng tơpŭng ƀu hmâo tơpơi jing tơlơi rơgoh hiam laih anŭn tơlơi sĭt.</verse>
        <verse number="9">Amăng hră kâo čih laih kơ ƀing gih, kâo hmâo pơtă anăm ƀing gih pơgop ôh hăng ƀing rih răm. </verse>
        <verse number="10">Ƀu djơ̆ kâo kiăng laĭ ƀing rih răm amăng lŏn tơnah anai ôh, ƀôdah kơ ƀing hưp ham, ƀing klĕ dŏp, laih anŭn ƀing kơkuh kơ rup trah; tơdah tui anŭn ƀing gih khŏm tơbiă đuaĭ mơ̆ng lŏn tơnah yơh. </verse>
        <verse number="11">Samơ̆ kâo hmâo čih laih kơ ƀing gih anăm pơgop ôh hăng abih bang mơnuih hmâo anăn jing adơi ayŏng đaŏ samơ̆ ñu jing rih răm, ƀôdah hưp ham, kơkuh kơ rup trah, kraih hơtoh djraĭ, kraih măt tơpai, ƀôdah klĕ dŏp, kŏn dưi ƀơ̆ng huă lơi hăng ƀing mơnuih kar hăng anŭn.</verse>
        <verse number="12">Kâo phat kơđi ƀing mơnuih gah rơngiao kiăng ngă hơgĕt? Ƀu djơ̆ ôh hă ƀing gih yơh khŏm phat kơđi ƀing mơnuih amăng lăm ƀing gih? </verse>
        <verse number="13">Ơi Adai či phat kơđi ƀing gah rơngiao.
“Pơpuh đuaĭ bĕ mơnuih soh anŭn mơ̆ng tơ̆ng krah ƀing gih.”</verse>
      </chapter>
      <chapter number="6">
        <verse number="1">Tơ sa čô amăng ƀing gih hmâo tơlơi hăng tơdruă adơi ayŏng, hyư̆m ñu khĭn brơi ƀing ƀu tơpă phat kơđi tơlơi anŭn, samơ̆ ƀu brơi ôh ƀing rơgoh hiam phat kơđi? </verse>
        <verse number="2">Ƀing gih ƀu thâo ôh hă ƀing rơgoh hiam yơh či phat kơđi kơ lŏn tơnah? Laih anŭn tơdah ƀing gih či phat kơđi kơ lŏn tơnah, tui anŭn yua hơgĕt ƀing gih ƀu dưi ôh hă phat kơđi khul tơlơi anĕt aneo? </verse>
        <verse number="3">Ƀing gih ƀu thâo ôh hă ƀing ta yơh či phat kơđi kơ ƀing ling jang? Ƀai jai dơ̆ng ƀing ta dưi phat kơđi khul tơlơi ƀơi lŏn tơnah anai! </verse>
        <verse number="4">Tơdah ƀing gih hmâo tơlơi kar hăng anŭn, hyư̆m ƀing gih ba tơlơi anŭn ƀơi anăp ƀing mơnuih Phung Sang Ơi Adai ƀu pơpŭ pơyom ôh phat kơđi? </verse>
        <verse number="5">Kâo laĭ tơlơi anŭn kiăng kơ pơmlâo ƀing gih! Hyư̆m, djơ̆ mơ̆ ƀu hmâo ôh sa čô amăng ƀing gih jing mơnuih rơgơi dưi phat kơđi tơdruă adơi ayŏng đaŏ? </verse>
        <verse number="6">Samơ̆ ƀing gih pơphong tơdruă ƀing gih ƀơi anăp ƀing ƀu đaŏ ôh!</verse>
        <verse number="7">Tơdah ƀing gih hmâo tơlơi pơphong tơdruă ƀing gih, tơlơi anŭn jing tơlơi ƀing gih soh yơh. Yua hơgĕt ƀing gih ƀu tŭ ôh tơlơi arăng pơsoh kơ ƀing gih? Yua hơgĕt ƀing gih ƀu tŭ ôh tơlơi arăng plah sua gơnam ƀing gih? </verse>
        <verse number="8">Samơ̆ ƀing gih pô yơh ngă soh laih anŭn plah sua gơnam arăng, laih anŭn ƀing gih ngă tui anŭn wơ̆t hăng ƀing adơi ayŏng ƀing gih pô. </verse>
        <verse number="9">Ƀing gih ƀu thâo ôh hă ƀing ƀu tơpă ƀu dưi tŭ mă Dêh Čar Pơtao Ơi Adai ôh? Anăm ƀlor mă ƀing gih pô ôh; ƀing rih răm, ƀing kơkuh kơ rup trah, ƀing klĕ pyu, ƀing đah rơkơi ngă soh hăng đah rơkơi, laih anŭn ƀing đah kơmơi ngă soh hăng ƀing đah kơmơi, </verse>
        <verse number="10">ƀing klĕ dŏp, ƀing hưp ham, ƀing kraih măt tơpai, ƀing kraih hơtoh djraĭ, ƀing klĕ sua, ƀu či dưi tŭ mă Dêh Čar Pơtao Ơi Adai ôh. </verse>
        <verse number="11">Hlâo adih, hmâo đơđa mơnuih amăng ƀing gih jing kar hăng tui anŭn laih mơ̆n. Samơ̆ Ơi Adai hmâo rao laih ƀing gih, pơrơgoh hiam ƀing gih laih, yap tơpă ƀing gih laih amăng anăn Khua Yang Yêsu Krist laih anŭn amăng Yang Bơngăt Hiam Ơi Adai ƀing ta.</verse>
        <verse number="12"> “Kâo hmâo tơlơi dưi ngă abih bang tơlơi,” samơ̆ ƀu djơ̆ ôh abih bang tơlơi leng kơ hmâo tơlơi tŭ yua. “Kâo hmâo tơlơi dưi abih bang tơlơi,” samơ̆ kâo ƀu či jing hlŭn kơ sa mơta tơlơi hơgĕt ôh. </verse>
        <verse number="13">“Mơnơ̆ng ƀơ̆ng huă yua kơ hlŭng, laih anŭn hlŭng yua kơ mơnơ̆ng ƀơ̆ng huă.” Laih anŭn Ơi Adai či pơrai hĭ abih dua kar kaĭ. Drơi jan ƀu djơ̆ pioh brơi kơ tơlơi rih răm ôh, samơ̆ pioh brơi kơ Khua Yang, laih anŭn Khua Yang pioh brơi kơ drơi jan. </verse>
        <verse number="14">Ơi Adai hmâo pơhơdip glaĭ laih Khua Yang, Ñu ăt či pơhơdip glaĭ ƀing ta kar kaĭ mơ̆n hăng tơlơi dưi mơyang Ñu.</verse>
        <verse number="15">Ƀing gih ƀu thâo ôh hă drơi jan ƀing gih jing sa črăn amăng drơi jan Krist? Dưi mơ̆, kâo mă sa črăn drơi jan Krist laih anŭn pơjing hĭ ñu jing sa črăn amăng drơi jan đah kơmơi rih răm? Ư ưh, ƀu dưi ôh! </verse>
        <verse number="16">Ƀing gih ƀu thâo ôh hă, hlơi pô pơgop ñu pô hăng sa čô đah kơmơi rih răm ñu jing hĭ hasa drơi jan hăng đah kơmơi anŭn? Yua kơ tui hăng Hră Ơi Adai hmâo čih laih:
“Dua gơñu či jing hasa drơi jan.”</verse>
        <verse number="17">Samơ̆ hlơi pô pơgop hăng Khua Yang jing hasa bơngăt jua hrŏm hơbĭt hăng Ñu.</verse>
        <verse number="18">Anăm ngă tơlơi rih răm ôh. Abih bang tơlơi soh pơkŏn sa čô mơnuih ngă leng kơ dŏ gah rơngiao kơ drơi jan; samơ̆ hlơi ngă tơlơi rih răm jing pơsoh hăng drơi jan ñu pô yơh. </verse>
        <verse number="19">Ƀing gih ƀu thâo ôh hă drơi jan ƀing gih jing sang kơkuh pơpŭ kơ Yang Bơngăt Hiam hlăk dŏ amăng ƀing gih, Pô ƀing gih hmâo tŭ mă laih mơ̆ng Ơi Adai? Ƀing gih ƀu lơ̆m kơ ƀing gih pô dơ̆ng ôh. </verse>
        <verse number="20">Yua kơ Ơi Adai hmâo blơi mă laih ƀing gih hăng nua yom biă mă; tui anŭn yua bĕ drơi jan ƀing gih ngă pơ-ư pơang kơ Ơi Adai.</verse>
      </chapter>
      <chapter number="7">
        <verse number="1">Kơ khul tơlơi ƀing gih hmâo čih kơ kâo: “Sa čô đah rơkơi ƀu bơ̆t djơ̆ đah kơmơi jing klă hloh.” </verse>
        <verse number="2">Samơ̆ kiăng kơ klaih mơ̆ng tơlơi rih răm, brơi kơ rĭm čô đah rơkơi khŏm hmâo bơnai, laih anŭn rĭm čô đah kơmơi khŏm hmâo rơkơi. </verse>
        <verse number="3">Rơkơi khŏm ngă tum bruă kơ sa čô rơkơi hơdip hăng bơnai ñu laih anŭn bơnai khŏm ngă tum bruă kơ sa čô bơnai dŏ hơdip hăng rơkơi ñu mơ̆n. </verse>
        <verse number="4">Bơnai ƀu jing khua kơ drơi jan ñu pô ôh, samơ̆ rơkơi ñu jing khua. Kar kaĭ mơ̆n, rơkơi ƀu jing khua kơ drơi jan ñu pô ôh, samơ̆ bơnai ñu jing khua. </verse>
        <verse number="5">Anăm hơngah kơ tơdruă ƀing gih ôh, kơnơ̆ng tơdah ƀing gih tŭ ư jang jai ƀiă hrơi kiăng pioh mông iâu laĭ. Samơ̆ giơ̆ng tơlơi anŭn brơi ƀing gih dŏ hrŏm glaĭ dơ̆ng, hwĭ kơ Satan plư ƀing gih amăng mông ƀing gih ƀu dưi krơ̆ng.</verse>
        <verse number="6">Anai jing tơlơi kâo tŭ ư brơi kơ ƀing gih dưi ngă, ƀu djơ̆ tơlơi kâo pơđar ôh. </verse>
        <verse number="7">Kâo kiăng kơ abih bang mơnuih jing kar hăng kâo; samơ̆ rĭm čô hmâo tơlơi Ơi Adai pha brơi phara phara, sa čô tui anai, sa čô pô pơkŏn tui anŭn.</verse>
        <verse number="8">Kâo laĭ kơ ƀing aka dŏ rơkơi bơnai ôh laih anŭn kơ ƀing đah kơmơi djai rơkơi, jing hiam kơ gơñu ăt dŏ hlai kar hăng kâo anai. </verse>
        <verse number="9">Samơ̆ tơdah gơñu ƀu dưi krơ̆ng kơjăp ôh, hiam hloh dŏ rơkơi bơnai bĕ, hloh kơ tŭ apui tơlơi amoaih hưč čuh kơtang.</verse>
        <verse number="10"> Kơ ƀing dŏ rơkơi bơnai laih, kâo pơtă tui anai, ƀu djơ̆ kâo ôh samơ̆ Khua Yang pơtă: Bơnai ƀu dưi klaih lui rơkơi ñu ôh. </verse>
        <verse number="11">(Samơ̆ tơdah ñu klaih lui rơkơi ñu laih, brơi kơ ñu khŏm dŏ hlai ƀôdah rơnom glaĭ hăng rơkơi ñu dơ̆ng), laih anŭn rơkơi ƀu dưi klaih lui bơnai ñu ôh.</verse>
        <verse number="12">Kơ ƀing pơkŏn, ƀu djơ̆ ôh Khua Yang laĭ, samơ̆ kâo laĭ: Tơdah sa čô adơi ayŏng hmâo bơnai ƀu đaŏ ôh, laih anŭn tơdah gơ̆ ăt khăp dŏ kơ ñu, anăm ñu klaih lui gơ̆ ôh. </verse>
        <verse number="13">Tơdah sa čô đah kơmơi hmâo rơkơi ƀu đaŏ ôh, laih anŭn gơ̆ ăt khăp dŏ kơ ñu, anăm ñu klaih lui gơ̆ ôh. </verse>
        <verse number="14">Yua kơ rơkơi ƀu đaŏ anŭn či jing rơgoh hiam yua mơ̆ng bơnai ñu. Laih anŭn bơnai ƀu đaŏ anŭn či jing rơgoh hiam yua mơ̆ng rơkơi ñu. Tơdah ƀu djơ̆ tui anŭn ôh, ană bă ƀing gih jing hơƀak drak yơh, samơ̆ ră anai gơñu leng kơ rơgoh hiam soh sel. </verse>
        <verse number="15">Samơ̆ tơdah pô ƀu đaŏ kiăng pơklah, brơi ñu pơklah yơh. Amăng tơlơi tui anŭn ayŏng, amai, adơi ƀu hmâo tơlơi đom gŭn ôh. Yua kơ Ơi Adai hmâo iâu laih ƀing ta kơ tơlơi rơnŭk rơnua. </verse>
        <verse number="16">Ơ pô jing bơnai, thâo dah ih či pơklaih rơkơi ih mơ̆n thâo? Ơ pô jing rơkơi, thâo dah ih či pơklaih bơnai ih mơ̆n thâo?</verse>
        <verse number="17">Brơi kơ rĭm čô khŏm hơdip tui hăng Khua Yang hmâo brơi laih kơ ñu, tui hăng ñu jing hlăk Ơi Adai iâu ñu. Anŭn jing tơlơi kâo hmâo pơtô laih kơ abih bang Phung Sang Ơi Adai. </verse>
        <verse number="18">Hmâo mơ̆ sa čô khăt klĭ laih hlâo kơ Ơi Adai iâu ñu? Anăm brơi ñu hơduah sut rơngiă hĭ gru tơlơi khăt klĭ ôh. Hmâo mơ̆ sa čô aka khăt klĭ hlăk Ơi Adai iâu ñu? Anăm ñu hơduah kiăng khăt klĭ ôh. </verse>
        <verse number="19">Yua kơ tơlơi khăt klĭ ƀôdah tơlơi ƀu khăt klĭ ƀu yom ôh, samơ̆ gưt tơlơi Ơi Adai pơtă jing yom. </verse>
        <verse number="20">Brơi kơ rĭm čô dŏ hơnơ̆ng tui hăng ñu jing hlăk hrơi Ơi Adai iâu ñu. </verse>
        <verse number="21">Ih jing hlŭn mơ̆ hlăk Ơi Adai iâu ih? Măk ai ñu anăm bơngơ̆t ôh. Samơ̆ tơdah ih dưi hmâo tơlơi rơngai, brơi ih mă tŭ bĕ. </verse>
        <verse number="22">Yua kơ hlơi pô jing hlŭn hlăk Khua Yang iâu ñu, ñu jing mơnuih rơngai amăng Khua Yang. Kar kaĭ mơ̆n pô rơngai hlăk Khua Yang iâu ñu, ñu jing hlŭn kơ Krist yơh. </verse>
        <verse number="23">Ơi Adai hmâo blơi mă laih ƀing gih hăng nua yom biă mă; anăm jing hlŭn kơ ană mơnuih ôh. </verse>
        <verse number="24">Tui anŭn Ơ adơi ayŏng, ƀơi anăp Ơi Adai brơi rĭm čô dŏ kar hăng ñu jing laih hlăk Ơi Adai iâu ñu.</verse>
        <verse number="25">Bơ kơ ƀing dra hmŭm, kâo ƀu hmâo tơlơi pơtă mơ̆ng Khua Yang ôh, samơ̆ kâo pơdah tơlơi kâo pơmĭn kar hăng sa čô dŏ tŏng ten hăng tơlơi Khua Yang pap drap.</verse>
        <verse number="26">Yua kơ khul tơlơi tơnap ră anai, kâo pơmĭn hiam hloh sa čô mơnuih dŏ kar hăng ñu hmâo jing laih. </verse>
        <verse number="27">Ih hmâo bơnai laih hă? Anăm hơduah pơklaih lui ôh. Ih jing mơnuih hlai hă? Anăm ih hơduah bơnai ôh. </verse>
        <verse number="28">Samơ̆ tơdah ih dŏ bơnai, ih ƀu soh ôh; laih anŭn tơdah sa čô dra hmŭm dŏ rơkơi, ñu anŭn ƀu soh ôh. Samơ̆ mơnuih dŏ rơkơi bơnai či hmâo tơlơi tơnap rŭng yơh amăng tơlơi hơdip, laih anŭn kâo kiăng ƀing gih klaih kơ khul tơlơi anŭn.</verse>
        <verse number="29">Ơ adơi ayŏng, anai yơh tơlơi kâo kiăng laĭ: Rơnŭk ƀing ta dŏ hơdip ƀu sui ôh. Mơ̆ng anai pơ anăp, ƀing hmâo bơnai laih khŏm hơdip bĕ kar hăng gơñu ƀu hmâo bơnai ôh; </verse>
        <verse number="30">ƀing čŏk hia, hơdip bĕ kar hăng ƀing ƀu čŏk hia; ƀing hơ̆k mơak, hơdip bĕ kar hăng ƀing ƀu hmâo tơlơi hơ̆k mơak; ƀing blơi gơnam, hơdip bĕ kar hăng ƀing ƀu hmâo gơnam hơgĕt ôh; </verse>
        <verse number="31">hlơi pơgop hăng lŏn tơnah anai, hơdip bĕ kar hăng ƀu pơgop hăng lŏn tơnah ôh, yua kơ hơbŏ rup lŏn tơnah anai či rơgao tuč hĭ.</verse>
        <verse number="32">Kâo kiăng kơ ƀing gih klaih mơ̆ng tơlơi rơngot hơning. Đah rơkơi dŏ hlai ñu kơnơ̆ng bơngơ̆t kơ bruă Khua Yang, kiăng kơ dưi bơmơak kơ Khua Yang. </verse>
        <verse number="33">Samơ̆ đah rơkơi hmâo bơnai bơngơ̆t kơ bruă lŏn tơnah, kiăng dưi bơmơak kơ bơnai ñu. </verse>
        <verse number="34">Tui anŭn pran jua gơñu pơpha hĭ yơh. Đah kơmơi ƀu hmâo rơkơi laih anŭn dra hmŭm bơngơ̆t kơnơ̆ng kơ bruă Khua Yang, kiăng jing rơgoh hiam amăng drơi jan wơ̆t hăng jua bơngăt. Samơ̆ đah kơmơi hmâo rơkơi bơngơ̆t kơ bruă lŏn tơnah kiăng dưi bơmơak kơ rơkơi ñu.</verse>
        <verse number="35">Kâo laĭ tơlơi anŭn kiăng djru ƀing gih ƀu djơ̆ kiăng pơgleh ƀing gih ôh, samơ̆ kiăng ba ƀing gih kơ tơlơi tŭ yua, laih anŭn kiăng kơ ƀing gih ƀu hmâo ôh tơlơi pơmĭn kơ̆ng kư amăng bruă ƀing gih ngă kơ Khua Yang.</verse>
        <verse number="36">Tơdah sa čô pơmĭn ƀu hiam ôh ană đah kơmơi ñu jing dra hmŭm rơgao hĭ thŭn dŏ rơkơi, laih anŭn ñu kiăng brơi gơ̆ dŏ rơkơi, brơi ñu ngă bĕ tui hăng ñu kiăng; brơi gơ̆ dŏ rơkơi yơh — tơlơi anŭn ƀu soh ôh. </verse>
        <verse number="37">Samơ̆ hlơi pô khư̆p ư kơjăp laih amăng pran jua ñu, ƀu hmâo tơlơi amoaih hưč pơgŏ ñu ôh, samơ̆ dưi kơ̆ng hĭ ană đah kơmơi ñu jing dra hmŭm, ñu ngă hiam yơh. </verse>
        <verse number="38">Tui anŭn hlơi pô brơi ană đah kơmơi ñu dŏ rơkơi ñu ngă hiam yơh; samơ̆ hlơi pô ƀu brơi ană đah kơmơi ñu dŏ rơkơi ôh ñu ngă hiam hloh.</verse>
        <verse number="39">Sa čô đah kơmơi khŏm đom hăng rơkơi ñu amăng abih hrơi ñu dŏ hơdip. Tơdah rơkơi ñu djai, ñu rơngai dưi dŏ rơkơi yơh tui hăng ñu kiăng, tŭ kơ ñu dŏ ƀing đaŏ kơ Khua Yang. </verse>
        <verse number="40">Samơ̆ tui hăng kâo pơmĭn, hiam mơak hloh kơ ñu tơdah ñu ăt dŏ kar hăng ñu jing laih. Laih anŭn kâo pơmĭn kâo ăt hmâo Yang Bơngăt Ơi Adai mơ̆n.</verse>
      </chapter>
      <chapter number="8">
        <verse number="1">Kơ mơnơ̆ng arăng pơyơr laih kơ rup trah: ƀing ta thâo “abih bang ƀing ta leng kơ hmâo tơlơi thâo hluh soh sel.” Samơ̆ tơlơi thâo hluh ba tơlơi pơgao, samơ̆ tơlơi khăp pơđĭ pran jua. </verse>
        <verse number="2">Tơdah sa čô pơmĭn ñu thâo sa mơta tơlơi hơgĕt, biă mă ñu aka thâo kar hăng ñu khŏm thâo ôh. </verse>
        <verse number="3">Samơ̆ tơdah sa čô khăp kơ Ơi Adai, Ơi Adai thâo krăn ñu.</verse>
        <verse number="4">Tui anŭn, kơ tơlơi ƀơ̆ng mơnơ̆ng arăng pơyơr kơ rup trah, ƀing ta thâo “rup trah amăng lŏn tơnah ƀu hmâo sĭt ôh,” laih anŭn “ƀu hmâo yang pơkŏn ôh, kơnơ̆ng hơjăn Ơi Adai đôč.” </verse>
        <verse number="5">Wơ̆t dah hmâo lu mơnơ̆ng arăng pia yang amăng adai ƀôdah ƀơi lŏn tơnah — kar hăng biă mă ñu hmâo lu “yang” laih anŭn lu “khua” — </verse>
        <verse number="6">samơ̆ gah kơ ƀing ta hmâo kơnơ̆ng sa Ơi Adai, jing Ama. Ñu yơh hrih abih bang tơlơi mơnơ̆ng laih anŭn ƀing ta hơdip kơ Ñu; laih anŭn hmâo kơnơ̆ng sa čô Khua Yang, Yêsu Krist, mơ̆ng Ñu abih bang mơnơ̆ng hmâo jing laih, laih anŭn mơ̆ng Ñu ƀing ta hmâo tơlơi hơdip.</verse>
        <verse number="7">Samơ̆ ƀu djơ̆ ôh abih bang mơnuih leng kơ hmâo tơlơi thâo hluh anŭn. Samơ̆ hmâo đơđa juăt kơkuh pơpŭ kơ rup trah đơi, laih anŭn tơ gơñu ƀơ̆ng mơnơ̆ng ngă yang anŭn gơñu pơmĭn kar hăng pơyơr sĭt laih kơ rup trah. Tui anŭn yua kơ pran jua tơpă gơñu tơdu, gơñu jing hĭ hơƀak drak laih. </verse>
        <verse number="8">Mơnơ̆ng ƀơ̆ng huă ƀu ba ƀing ta nao giăm Ơi Adai hloh ôh. Tơdah ƀing ta ƀu ƀơ̆ng ƀing ta ƀu jing sat hloh ôh; laih anŭn tơdah ƀing ta ƀơ̆ng ƀing ta kŏn jing hiam hloh lơi.</verse>
        <verse number="9">Samơ̆ brơi kơ ƀing gih răng bĕ, anăm brơi tơlơi rơngai ƀing gih jing hĭ tơlơi tơhnač kơ ƀing tơdu ôh. </verse>
        <verse number="10">Yua kơ tơdah sa čô hmâo pran jua tơpă tơdu ƀuh ih jing mơnuih thâo hluh, dŏ ber ƀơ̆ng mơñum amăng sang rup trah, ƀu djơ̆ ôh hă ñu či hmâo tơlơi pơtrŭt ƀơ̆ng mơnơ̆ng arăng pơyơr laih kơ rup trah? </verse>
        <verse number="11">Tui anŭn, tơlơi ih thâo hluh pơrai hĭ pô tơdu anŭn, yua kơ adơi ayŏng anŭn yơh Krist hmâo djai pơala laih. </verse>
        <verse number="12">Tơdang ƀing gih ngă soh hăng adơi ayŏng ƀing gih kar hăng anŭn, ngă rơka pran jua tơpă tơdu gơñu, jing ƀing gih ngă soh hăng Krist yơh. </verse>
        <verse number="13">Yua kơ anŭn, tơdah mơnơ̆ng ƀơ̆ng huă ngă brơi adơi ayŏng kâo lĕ amăng tơlơi soh, kâo ƀu či ƀơ̆ng añăm mơnơ̆ng ôh, kiăng kơ kâo ƀu ngă brơi adơi ayŏng kâo lĕ amăng tơlơi soh.</verse>
      </chapter>
      <chapter number="9">
        <verse number="1">Kâo ƀu rơngai ôh hă? Kâo ƀu jing sa čô khua ding kơna ôh hă? Kâo ƀu ƀuh Yêsu Krist Khua Yang ƀing ta ôh hă? Ƀing gih ƀu djơ̆ bruă kâo amăng Khua Yang ôh hă? </verse>
        <verse number="2">Tơdah kâo ƀu jing ôh khua ding kơna kơ ƀing pơkŏn, ƀiă hloh ăt kâo jing mơ̆n khua ding kơna kơ ƀing gih. Yua kơ ƀing gih jing gru kơđŏm kơ bruă kâo jing khua ding kơna amăng Khua Yang.</verse>
        <verse number="3">Anai yơh jing tơlơi kâo pơgang kơ kâo pô ƀơi anăp ƀing tơña kơsem kâo. </verse>
        <verse number="4">Ƀu djơ̆ ôh hă ƀing gơmơi ƀu hmâo tơlơi dưi ƀơ̆ng laih anŭn mơñum? </verse>
        <verse number="5">Djơ̆ mơ̆ ƀing gơmơi ƀu hmâo ôh tơlơi dưi djă ba sa čô bơnai jing ƀing đaŏ hrŏm hơbĭt hăng ƀing gơmơi, kar hăng ƀing khua ding kơna pơkŏn laih anŭn ƀing adơi ayŏng Khua Yang, wơ̆t hăng Sêphas hmâo ngă laih? </verse>
        <verse number="6">Ƀôdah kơnơ̆ng Barnabas hăng kâo đôč ƀu hmâo tơlơi dưi lui mă bruă hơduah mơnơ̆ng ƀơ̆ng huă? </verse>
        <verse number="7">Hmâo mơ̆ hlơi nao ngă tơhan samơ̆ ƀơ̆ng prăk sang ñu pô? Hmâo hlơi pla đang boh kơƀâu samơ̆ ƀu ƀơ̆ng boh ñu ôh? Ƀôdah hlơi pô rong khul hlô mơnơ̆ng samơ̆ ƀu mơñum ia tơsâo gơñu?</verse>
        <verse number="8">Kâo pơhiăp tui anŭn, djơ̆ mơ̆ tui hăng tơlơi dưi kơhưm ană mơnuih juăt laĭ? Ƀu djơ̆ ôh hă tơlơi juăt ăt laĭ kar hăng anŭn mơ̆n? </verse>
        <verse number="9">Yua kơ tơlơi juăt Môis hmâo čih laih:
“Anăm truă ôh tơƀong rơmo hlăk ñu juă pơdai.”
Djơ̆ mơ̆ Ơi Adai bơngơ̆t brơi kơ rơmo? </verse>
        <verse number="10">Ƀôdah Ñu laĭ tui anŭn yua kơ ƀing ta? Djơ̆ yơh, yua kơ ƀing ta Ñu laĭ tơlơi anŭn, yua kơ pô čuar hmua khŏm čuar hăng tơlơi čang rơmang, laih anŭn pô juă pơdai či juă hăng tơlơi čang rơmang dưi hmâo črăn wơ̆t kơ ñu mơ̆n. </verse>
        <verse number="11">Tơdah gơmơi hmâo sai laih pơjeh mơyang tơ̆ng krah ƀing gih, jing rơgao hơnơ̆ng đơi hă tơdah gơmơi hơpuă gơnam gah kơ drơi jan mơ̆ng ƀing gih? </verse>
        <verse number="12">Tơdah ƀing pơkŏn ăt dưi mă tŭ tơlơi anŭn mơ̆ng ƀing gih, ƀai jai ƀing gơmơi dơ̆ng?
Samơ̆ gơmơi ƀu yua ôh tơlơi dưi anŭn. Gơmơi gir tŭ abih bang tơlơi, kiăng kơ ƀu ngă pơgŭn hĭ jơlan Tơlơi Phrâo Hiam Krist. </verse>
        <verse number="13">Ƀing gih ƀu thâo ôh hă hlơi pô mă bruă amăng sang kơkuh pơpŭ ñu ƀơ̆ng mơnơ̆ng pơyơr amăng sang kơkuh pơpŭ anŭn; laih anŭn hlơi pô mă bruă ƀơi kơƀang ngă yang ñu hmâo črăn amăng mơnơ̆ng ngă yang ƀơi kơnưl anŭn? </verse>
        <verse number="14">Kar hăng anŭn mơ̆n, Khua Yang hmâo pơtă laih ƀing pơtô Tơlơi Phrâo Hiam či hơdip mơ̆ng Tơlơi Phrâo Hiam.</verse>
        <verse number="15">Samơ̆ kâo ƀu yua tơlơi dưi anŭn ôh, kâo čih tơlơi anai ăt kŏn kiăng rơkâo tơlơi dưi anŭn lơi. Yua kơ, hiam hloh kâo djai đôč kơ brơi arăng mă pơđuaĭ hĭ tơlơi dưi pơ-ư anŭn mơ̆ng kâo. </verse>
        <verse number="16">Tơdah kâo pơtô Tơlơi Phrâo Hiam, kâo ƀu hmâo tơhnal hơgĕt kiăng pơ-ư kơ kâo pô ôh, yua kơ hmâo tơlơi pơtă kâo khŏm ngă bruă anŭn, laih anŭn răm ƀăm yơh kơ kâo tơdah kâo ƀu pơtô ôh Tơlơi Phrâo Hiam! </verse>
        <verse number="17">Yua kơ, tơdah kâo ngă bruă anai tui hăng tơlơi pô kâo kiăng, kâo hmâo pri yơh; samơ̆ tơdah kâo ngă bruă anai ƀu djơ̆ tui hăng tơlơi kâo pô kiăng ôh, bruă mă anŭn ăt jao brơi kơ kâo laih mơ̆n. </verse>
        <verse number="18">Tui anŭn hơgĕt pri kơ kâo lĕ? Tơlơi anŭn jing tơdang kâo pơtô Tơlơi Phrâo Hiam, kâo pơtô hăng tơlơi đôč đač, ƀu tơña rơkâo ôh tơlơi dưi tŭ yua kơ mơnuih pơtô Tơlơi Phrâo Hiam hmâo.</verse>
        <verse number="19">Wơ̆t dah, hăng abih bang mơnuih kâo jing mơnuih rơngai, samơ̆ kâo hmâo pơjing laih kâo pô jing hĭ hlŭn kơ abih bang, kiăng kơ kâo dưi atăt ba lu mơnuih kơ tơlơi đaŏ. </verse>
        <verse number="20">Hăng ƀing Yuđa, kâo jing kar hăng mơnuih Yuđa, kiăng dưi atăt ba ƀing Yuđa; hăng ƀing dŏ gah yŭ tơlơi juăt, kâo jing kar hăng pô dŏ gah yŭ tơlơi juăt — wơ̆t dah kâo pô ƀu dŏ gah yŭ tơlơi juăt ôh — kiăng kơ kâo dưi atăt ba ƀing dŏ gah yŭ tơlơi juăt. </verse>
        <verse number="21">Hăng ƀing dŏ gah rơngiao kơ tơlơi juăt, kâo jing kar hăng sa čô dŏ gah rơngiao tơlơi juăt — ƀu djơ̆ ôh kâo ƀu gưt tơlơi juăt Ơi Adai, samơ̆ kâo dŏ gah yŭ tơlơi juăt Yang Krist — kiăng kơ kâo dưi atăt ba ƀing dŏ gah rơngiao kơ tơlơi juăt. </verse>
        <verse number="22">Kâo jing tơdu hăng ƀing tơdu, kiăng kơ kâo dưi atăt ba ƀing tơdu. Hnŭn yơh, kâo jing hĭ abih hơdră jơlan kơ abih bang mơnuih, kiăng kơ kâo dưi pơklaih đơđa amăng ƀing gơñu. </verse>
        <verse number="23">Kâo ngă abih bang tơlơi anŭn yua kơ Tơlơi Phrâo Hiam, kiăng kơ kâo dưi hmâo tơlơi mơyun hiam mơ̆ng Tơlơi Phrâo Hiam.</verse>
        <verse number="24">Ƀing gih ƀu thâo ôh hă, amăng anih plong tong abih bang mơnuih leng kơ đuaĭ soh sel, samơ̆ kơnơ̆ng sa čô đôč hmâo pri? Tui anŭn, brơi ƀing gih đuaĭ bĕ hyư̆m pă kiăng kơ ƀing gih dưi hmâo pri. </verse>
        <verse number="25">Abih bang ƀing mơnuih plong tong khŏm pơtơ̆p pơjuăt tơlơi djơ̆ hơnơ̆ng amăng djŏp mơta tơlơi; gơñu ngă tui anŭn kơnơ̆ng kiăng hmâo mŭk pơtao thâo răm rai đôč. Samơ̆ ƀing ta ngă tơlơi anŭn kiăng hmâo mŭk pơtao ƀu thâo răm rai ôh. </verse>
        <verse number="26">Hnŭn yơh, kâo đuaĭ, ƀu djơ̆ đuaĭ ƀu hmâo anih kơñăm ôh; kâo taih ƀu djơ̆ taih angĭn ôh. </verse>
        <verse number="27">Samơ̆ kâo pơtơnap drơi jan kâo pô hăng pơgŏ ñu khŏm gưt, hwĭ dah giơ̆ng kâo pơtô ƀing pơkŏn, bơ kâo pô Ơi Adai či lui hĭ.</verse>
      </chapter>
      <chapter number="10">
        <verse number="1"> Ơ ƀing adơi ayŏng, kâo kiăng ƀing gih thâo kơ abih bang ƀing ơi adon ƀing ta leng kơ dŏ gah yŭ kơ ƀŭt gơnăm, laih anŭn abih bang hmâo găn laih ia rơsĭ. </verse>
        <verse number="2">Abih bang gơñu hmâo tŭ laih ƀatem amăng ƀŭt gơnăm laih anŭn amăng ia rơsĭ kiăng kơ đuaĭ tui Môis. </verse>
        <verse number="3">Abih bang ƀing gơñu hmâo ƀơ̆ng laih sa mơta mơnơ̆ng ƀơ̆ng huă mơyang, </verse>
        <verse number="4">laih anŭn mơñum hrŏm hơbĭt laih sa mơta ia mơñum mơyang, yua kơ gơñu mơñum laih ia mơ̆ng boh pơtâo mơyang nao hăng gơñu, laih anŭn boh pơtâo anŭn jing Yang Krist. </verse>
        <verse number="5">Samơ̆ lu amăng ƀing gơñu ƀu bơmơak kơ Ơi Adai ôh; yua kơ anŭn yơh Ơi Adai pơdjai hĭ gơñu amăng tơdrŏn tač.</verse>
        <verse number="6"> Khul tơlơi anŭn truh kiăng ngă bơhmutu brơi kơ ƀing ta, kiăng kơ ƀing ta anăm hluai tui tơlơi amoaih soh sat kar hăng ƀing gơñu ôh. </verse>
        <verse number="7">Kŏn anăm kơkuh kơ rup trah kar hăng ƀing gơñu lơi; tui hăng Hră Ơi Adai hmâo čih laih:
“Ƀing ană plei dŏ ber ƀơ̆ng mơñum,
Laih anŭn tơgŭ suang.”</verse>
        <verse number="8"> Anăm ƀing ta ngă tơlơi rih răm ôh kar hăng đơđa amăng ƀing gơñu, laih anŭn dua pluh klâo rơbâo čô djai amăng sa hrơi. </verse>
        <verse number="9">Anăm ƀing ta lông lăng Khua Yang ôh, kar hăng đơđa amăng ƀing gơñu ngă laih, laih anŭn ala čoh pơdjai gơñu. </verse>
        <verse number="10">Anăm pơhiăp brŏk ôh, kar hăng đơđa amăng ƀing gơñu hmâo ngă laih, laih anŭn Pô Pơrai pơdjai hĭ gơñu.</verse>
        <verse number="11">Khul tơlơi anŭn hmâo truh kơ ƀing gơñu kiăng ngă bơhmutu kơ ƀing ta, laih anŭn hmâo čih pioh laih tơlơi anŭn kiăng kơ pơhrăm kơ ƀing ta jing ƀing dŏ hơdip amăng rơnŭk hnal tuč. </verse>
        <verse number="12">Hnŭn yơh, hlơi pô pơmĭn ñu dŏ dơ̆ng, brơi ñu răng bĕ, hwĭ kơ ñu lĕ rơbuh. </verse>
        <verse number="13">Ƀu hmâo ôh sa mơta tơlơi lông lăng truh kơ ƀing gih phara hloh kơ tơlơi truh kơ ƀing pơkŏn. Ơi Adai jing Pô hơnơ̆ng ten, Ñu ƀu brơi ôh tơlơi lông lăng truh kơ ƀing gih rơgao hloh kơ pran kơtang ƀing gih, samơ̆ amăng tơlơi lông lăng anŭn, Ñu ăt či pŏk mơ̆n jơlan kơ ƀing gih dưi tơbiă, kiăng kơ ƀing gih dưi tŭ tơlơi anŭn.</verse>
        <verse number="14">Hnŭn yơh, Ơ ƀing kâo khăp hơeng hơi, hơbĕ đuaĭ bĕ mơ̆ng tơlơi kơkuh kơ rup trah. </verse>
        <verse number="15">Kâo pơhiăp hăng ƀing gih kar hăng pơhiăp hăng ƀing mơnuih kơhnâo, brơi ƀing gih pơmĭn lăng bĕ tơlơi kâo laĭ. </verse>
        <verse number="16">Kơčok tơlơi mơyun hiam ƀing ta bơni kơ Ơi Adai, ƀu djơ̆ ôh hă ñu jing tơlơi pơgop amăng drah Krist? Ƀañ tơpŭng ƀing ta wơ̆k anŭn ƀu djơ̆ ôh hă ñu jing tơlơi pơgop amăng drơi jan Krist? </verse>
        <verse number="17">Yua kơ hmâo kơnơ̆ng sa klŏ ƀañ tơpŭng đôč, wơ̆t dah ƀing ta jing lu, samơ̆ kơnơ̆ng sa drơi jan đôč, yua kơ abih bang ƀing ta pơpha hrŏm sa klŏ ƀañ tơpŭng anŭn. </verse>
        <verse number="18">Lăng bĕ ƀing mơnuih Israel: Ƀu djơ̆ ôh hă ƀing mơnuih ƀơ̆ng mơnơ̆ng ngă yang hmâo lir hơbĭt laih hăng kơƀang ngă yang? </verse>
        <verse number="19">Hơgĕt tơlơi kâo kiăng laĭ kơ tơlơi anŭn lĕ? Mơnơ̆ng arăng pơyơr kơ rup trah, ƀôdah rup trah jing yom hă? </verse>
        <verse number="20">Ư ưh, tơlơi kâo kiăng laĭ jing tui anai, mơnơ̆ng ƀing djuai tuai ngă yang, gơñu pơyơr kơ ƀing yang sat ƀu djơ̆ pơyơr kơ Ơi Adai ôh. Kâo ƀu kiăng ôh ƀing gih pơgop hăng ƀing yang sat. </verse>
        <verse number="21">Ƀing gih ƀu dưi ôh mơñum kơčok Khua Yang laih anŭn ăt mơñum kơčok yang sat dơ̆ng. Ƀing gih ƀu dưi ƀơ̆ng huă hrŏm ƀơi kơƀang Khua Yang laih anŭn ăt ƀơ̆ng ƀơi kơƀang ƀing yang sat dơ̆ng ôh. </verse>
        <verse number="22">Ƀôdah ƀing ta pơsur kơ Khua Yang khŏm gar hă? Ƀing ta kơtang hloh kơ Ñu mơ̆?</verse>
        <verse number="23"> “Abih bang tơlơi kâo hmâo tơlơi dưi ngă soh sel,” samơ̆ ƀu djơ̆ ôh abih bang tơlơi leng kơ hmâo tŭ yua. “Abih bang tơlơi kâo hmâo tơlơi dưi ngă soh sel,” samơ̆ ƀu djơ̆ ôh abih bang tơlơi leng kơ djru pơdơ̆ng pơjing tơdruă. </verse>
        <verse number="24">Anăm hmâo hlơi hơduah tơlơi hiam kơ ñu pô ôh, samơ̆ hơduah bĕ tơlơi hiam kơ pô pơkŏn.</verse>
        <verse number="25">Ƀơ̆ng bĕ hơgĕt mơta añăm mơnơ̆ng arăng sĭ amăng sang mơdrô, anăm tơña ôh yua kơ pran jua tơpă. </verse>
        <verse number="26">Yua kơ “lŏn tơnah laih anŭn abih bang mơnơ̆ng amăng lŏn tơnah jing gơnam Khua Yang soh sel.”</verse>
        <verse number="27">Tơdah sa čô ƀu đaŏ jak ƀing gih ƀơ̆ng huă, laih anŭn ƀing gih kiăng nao, ƀơ̆ng bĕ hơgĕt mơnơ̆ng arăng pŭ brơi laih ƀơi anăp ƀing gih, anăm tơña ôh yua kơ pran jua tơpă. </verse>
        <verse number="28">Samơ̆ tơdah arăng laĭ kơ ƀing gih: “Mơnơ̆ng anai arăng ngă yang laih,” tui anŭn anăm ƀơ̆ng ôh, yua kơ mơnuih anŭn laĭ laih tơlơi anŭn kơ ƀing gih, laih anŭn yua kơ pran jua tơpă mơ̆n — </verse>
        <verse number="29">kâo ƀu pơhiăp djơ̆ kơ pran jua tơpă ƀing gih ôh, samơ̆ kâo pơhiăp djơ̆ kơ pran jua tơpă pô anŭn. Kơlih yua hơgĕt pran jua tơpă pô pơkŏn phat kơđi kơ tơlơi rơngai kâo? </verse>
        <verse number="30">Tơdah kâo ƀơ̆ng hăng tơlơi bơni hơơč kơ Ơi Adai, yua hơgĕt arăng ƀuah kâo yua kơ mơnơ̆ng ƀơ̆ng kâo hmâo bơni laih kơ Ơi Adai?</verse>
        <verse number="31">Tui anŭn, thâo dah ƀing gih ƀơ̆ng, thâo dah mơñum, thâo dah hơgĕt bruă ƀing gih ngă, ngă bĕ abih bang yua kơ tơlơi guh kơang Ơi Adai. </verse>
        <verse number="32">Anăm ngă teč tơhnač ôh kơ ƀing Yuđa, kơ ƀing Grek, ƀôdah kơ Phung Sang Ơi Adai, </verse>
        <verse number="33">kar hăng kâo hơduah bơmơak kơ abih bang mơnuih amăng djŏp mơta tơlơi kâo ngă, ƀu hơduah tơlơi hiam kơ kâo pô ôh, samơ̆ tơlơi hiam kơ lu mơnuih kiăng kơ gơñu dưi klaih.</verse>
      </chapter>
      <chapter number="11">
        <verse number="1"> Brơi kơ ƀing gih hla tui kâo bĕ, kar hăng kâo hla tui Krist.</verse>
        <verse number="2">Kâo bơni kơ ƀing gih yua kơ ƀing gih hơdơr kơ kâo amăng abih bang tơlơi, laih anŭn tui gưt tơlơi phiăn kar hăng kâo pơtô laih kơ ƀing gih. </verse>
        <verse number="3">Samơ̆ kâo kiăng kơ ƀing gih thâo hluh, Yang Krist jing akŏ kơ rĭm čô đah rơkơi, laih anŭn rơkơi jing akŏ kơ bơnai ñu, laih anŭn Ơi Adai jing akŏ kơ Yang Krist. </verse>
        <verse number="4">Đah rơkơi iâu laĭ ƀôdah laĭ lui hlâo samơ̆ gom hĭ akŏ ñu, ñu anŭn ƀu pơpŭ kơ Krist ôh. </verse>
        <verse number="5">Samơ̆ đah kơmơi iâu laĭ ƀôdah laĭ lui hlâo ƀu gom akŏ ôh, ñu anŭn ƀu pơpŭ kơ rơkơi ñu ôh — tơlơi anŭn jing kar hăng ñu kuah hĭ laih ƀuk ñu. </verse>
        <verse number="6">Tơdah sa čô đah kơmơi ƀu gom akŏ ñu ôh, tui anŭn brơi ñu kăp lui hĭ ƀuk ñu. Samơ̆ tơdah tơlơi kăp ƀuk ƀôdah kuah akŏ jing tơlơi mlâo hañ kơ đah kơmơi, tui anŭn brơi ñu gom akŏ bĕ. </verse>
        <verse number="7">Sa čô đah rơkơi ƀu phiăn ôh gom akŏ ñu, yua kơ ñu jing rup laih anŭn tơlơi guh kơang kơ Ơi Adai; samơ̆ đah kơmơi jing tơlơi guh kơang kơ đah rơkơi. </verse>
        <verse number="8">Yua kơ Ơi Adai ƀu pơjing đah rơkơi mơ̆ng đah kơmơi ôh, samơ̆ Ơi Adai pơjing đah kơmơi mơ̆ng đah rơkơi. </verse>
        <verse number="9">Kŏn djơ̆ lơi Ơi Adai hrih pơjing đah rơkơi yua kơ đah kơmơi, samơ̆ Ơi Adai pơjing đah kơmơi yua kơ đah rơkơi. </verse>
        <verse number="10">Tui anŭn yua kơ ƀing ling jang, đah kơmơi khŏm hmâo khăn gom akŏ ñu jing gru kơnăl ñu dŏ gah yŭ kơ tơlơi dưi rơkơi ñu. </verse>
        <verse number="11">Samơ̆ amăng Khua Yang, đah kơmơi kiăng biă mă dưi hmâo đah rơkơi, laih anŭn đah rơkơi kiăng biă mă dưi hmâo đah kơmơi. </verse>
        <verse number="12">Yua kơ, kar hăng Ơi Adai hrih đah kơmơi mơ̆ng đah rơkơi, kar hăng anŭn mơ̆n đah kơmơi tơkeng rai đah rơkơi; laih anŭn abih bang tơlơi leng kơ tơbiă rai mơ̆ng Ơi Adai yơh.</verse>
        <verse number="13">Brơi ƀing gih pô thâo kơsem lăng bĕ, phiăn mơ̆ đah kơmơi iâu laĭ kơ Ơi Adai samơ̆ ƀu gom akŏ ñu ôh? </verse>
        <verse number="14">Ƀu djơ̆ ôh hă tơlơi phiăn yang đar pơtô kơ ƀing gih thâo jing mlâo hañ yơh kơ sa čô đah rơkơi lui ƀuk glong? </verse>
        <verse number="15">Samơ̆ tơdah sa čô đah kơmơi lui ƀuk ñu glong anŭn jing tơlơi guh kơang kơ ñu; yua kơ Ơi Adai brơi ƀuk jing mơnơ̆ng gom akŏ ñu. </verse>
        <verse number="16">Samơ̆ tơdah hlơi pô kiăng pơrơjah pơgăl, anŭn jing tơlơi ƀing gơmơi ƀu juăt ngă ôh, laih anŭn abih bang Phung Sang Ơi Adai kơ Ơi Adai ăt kŏn juăt ngă lơi.</verse>
        <verse number="17">Amăng tơlơi pơtô gah yŭ anai, kâo ƀu bơni kơ ƀing gih ôh, yua kơ ƀing gih bơjơnum ƀu ba glaĭ tơlơi hiam hloh ôh, samơ̆ jing sat hloh dơ̆ng. </verse>
        <verse number="18">Hlâo kơ abih bang, kâo hmư̆ laih tơ ƀing gih bơjơnum amăng Phung Sang Ơi Adai, hmâo tơlơi pơkah pha phung tơ̆ng krah ƀing gih; kâo đaŏ tơlơi anai hmâo mơ̆n tơlơi djơ̆. </verse>
        <verse number="19">Ƀu hmâo tơlơi hơgĕt đing ôh, khŏm hmâo yơh tơlơi pơkah pha phung tơ̆ng krah ƀing gih, kiăng kơ arăng dưi thâo klă rơđah hlơi jing mơnuih tơpă sĭt. </verse>
        <verse number="20">Tơ ƀing gih bơjơnum glaĭ, ƀing gih ƀu ƀơ̆ng tơlơi pơgop rơgoh hiam Khua Yang ôh. </verse>
        <verse number="21">Yua kơ tơdang ƀơ̆ng, rĭm čô hăt ƀơ̆ng mơnơ̆ng ñu pô, tơl kơ pô anai rơpa laih anŭn pô pơkŏn măt tơpai. </verse>
        <verse number="22">Hyư̆m ngă! Ƀing gih ƀu hmâo ôh hă sang pioh kơ ƀơ̆ng huă laih anŭn mơñum? Ƀôdah ƀing gih mưč mač kơ Phung Sang Ơi Adai kơ Ơi Adai, laih anŭn ngă pơmlâo kơ ƀing ƀu hmâo mơnơ̆ng ƀơ̆ng huă? Hơgĕt kâo či laĭ kơ ƀing gih? Kâo či bơni kơ ƀing gih mơ̆ amăng tơlơi anai? Ư ưh kâo ƀu bơni kơ ƀing gih ôh!</verse>
        <verse number="23">Yua kơ kâo hmâo mă tŭ laih mơ̆ng Khua Yang tơlơi kâo hmâo pơtô laih kơ ƀing gih: Amăng mlam arăng pơblư̆ Khua Yang Yêsu, Ñu mă ƀañ tơpŭng, </verse>
        <verse number="24">giơ̆ng kơ iâu laĭ bơni hơơč, Ñu wơ̆k ƀañ tơpŭng laih anŭn laĭ: “Anai jing drơi jan Kâo hmâo pơčah laih yua kơ ƀing gih. Ngă bĕ tơlơi anai kiăng hơdơr kơ kâo.” </verse>
        <verse number="25">Kar hăng anŭn mơ̆n, giơ̆ng kơ ƀơ̆ng huă mlam, Ñu mă kơčok laih anŭn laĭ: “Kơčok anai jing Kơnol Pơgop Phrâo amăng drah Kâo. Rĭm wơ̆t ƀing gih mơñum, ngă bĕ tơlơi anai kiăng hơdơr kơ Kâo.” </verse>
        <verse number="26">Tui anŭn, rĭm wơ̆t ƀing gih ƀơ̆ng ƀañ tơpŭng anai, laih anŭn mơñum kơčok anai, brơi kơ ƀing gih ră ruai tơlơi Khua Yang djai tơl hrơi Ñu rai dơ̆ng.</verse>
        <verse number="27">Yua kơ anŭn yơh, hlơi pô ƀơ̆ng ƀañ tơpŭng ƀôdah mơñum kơčok Khua Yang hăng tơlơi ƀu năng lăp ôh, ñu anŭn či soh hăng drơi jan laih anŭn hăng drah Khua Yang. </verse>
        <verse number="28">Tui anŭn, brơi kơ rĭm čô khŏm kơsem lăng ñu pô hlâo, hnŭn yơh ñu dưi ƀơ̆ng ƀañ tơpŭng laih anŭn mơñum kơčok anŭn. </verse>
        <verse number="29">Yua kơ hlơi pô ƀơ̆ng laih anŭn mơñum hăng tơlơi ƀu thâo hluh ôh kơ drơi jan Khua Yang, ñu anŭn ƀơ̆ng laih anŭn mơñum kơ tơlơi phat kơđi kơ ñu pô yơh. </verse>
        <verse number="30">Yua kơ tơlơi anŭn amăng ƀing gih hmâo lu mơnuih tơdu, ruă duăm laih anŭn đơđa djai laih. </verse>
        <verse number="31">Tơdah ƀing ta thâo kơsem lăng ƀing ta pô hlâo, ƀing ta ƀu či tŭ tơlơi phat kơđi ôh. </verse>
        <verse number="32">Samơ̆ tơ Khua Yang phat kơđi ƀing ta, Ñu pơkra ƀing ta, kiăng kơ ƀing ta ƀu či tŭ ôh tơlơi klă kơđi hrŏm hơbĭt hăng lŏn tơnah.</verse>
        <verse number="33">Tui anŭn, Ơ ƀing adơi ayŏng, tơ ƀing gih bơjơnum glaĭ kơ tơlơi ƀơ̆ng pơgop rơgoh hiam, dŏ tơguan bĕ tơdruă ƀing gih. </verse>
        <verse number="34">Tơdah hmâo hlơi rơpa, brơi ñu ƀơ̆ng huă bĕ pơ sang ñu pô, kiăng kơ tơlơi ƀing gih bơjơnum ƀu ba glaĭ tơlơi klă kơđi kơ ƀing gih ôh. Bơ kơ bruă pơkŏn, kâo či pơkra tơ kâo truh.</verse>
      </chapter>
      <chapter number="12">
        <verse number="1">Ơ ƀing adơi ayŏng, kâo ƀu kiăng ôh ƀing gih ƀu thâo hluh kơ khul tơlơi pha brơi mơ̆ng Yang Bơngăt Hiam. </verse>
        <verse number="2">Ƀing gih thâo laih hlăk ƀing gih aka đaŏ, khul rup trah kơmlô dui ba ƀing gih nao jrok jơlan. </verse>
        <verse number="3">Yua kơ anŭn, kâo kiăng ƀing gih thâo hluh tơlơi anai, ƀu hmâo ôh hlơi hmâo Yang Bơngăt Hiam Ơi Adai dui ba ñu laih anŭn dưi laĭ: “Hơtơ̆m pah kơ Yêsu!” Laih anŭn ƀu hmâo ôh sa čô dưi pơhaih: “Yêsu jing Khua Yang,” tơdah ƀu hmâo Yang Bơngăt Hiam atăt gai ñu.</verse>
        <verse number="4"> Hmâo lu mơta tơlơi pha brơi phara phara, samơ̆ kơnơ̆ng hmâo hasa Yang Bơngăt Hiam đôč. </verse>
        <verse number="5">Hmâo lu mơta bruă phara phara, samơ̆ kơnơ̆ng hmâo hasa Khua Yang; </verse>
        <verse number="6">Hmâo lu mơta bruă ngă phara phara, samơ̆ kơnơ̆ng hmâo hasa Ơi Adai brơi tơlơi dưi ngă abih bang bruă amăng rĭm čô mơnuih. </verse>
        <verse number="7">Tơlơi Yang Bơngăt Hiam bơrơđah brơi hmâo pha brơi laih kơ rĭm čô mơnuih, yua kơ tơlơi tŭ yua brơi kơ abih bang. </verse>
        <verse number="8">Kơ pô anai Yang Bơngăt Hiam pha brơi tơlơi dưi thâo pơhiăp hăng tơlơi kơhnâo; kơ pô pơkŏn ăt Yang Bơngăt Hiam anŭn mơ̆n pha brơi tơlơi dưi pơhiăp hăng tơlơi thâo thaĭ. </verse>
        <verse number="9">Ăt hasa Yang Bơngăt Hiam anŭn mơ̆n pha brơi kơ pô anai tơlơi đaŏ, ăt hasa Yang Bơngăt Hiam anŭn mơ̆n pha brơi kơ pô pơkŏn tơlơi dưi pơsuaih tơlơi duăm ruă. </verse>
        <verse number="10">Yang Bơngăt hiam brơi kơ pô anai tơlơi dưi ngă tơlơi mơsêh mơyang, brơi kơ pô pơkŏn tơlơi dưi laĭ lui hlâo, kơ pô pơkŏn dơ̆ng tơlơi dưi thâo bơkơnăl yang phara phara. Kơ pô anai Ñu brơi tơlơi dưi pơhiăp tơlơi tuai phara phara, laih anŭn kơ pô pơkŏn Ñu brơi tơlơi thâo pơblang tơlơi tuai. </verse>
        <verse number="11">Abih bang tơlơi pha brơi anŭn tơbiă mơ̆ng hasa Yang Bơngăt Hiam đôč, Pô pha brơi kơ rĭm čô tui hăng Ñu kiăng.</verse>
        <verse number="12"> Yua kơ kar hăng sa drơi jan samơ̆ hmâo lu črăn; wơ̆t dah hmâo lu črăn samơ̆ kơnơ̆ng jing sa drơi jan đôč, Yang Krist ăt kar hăng anŭn mơ̆n. </verse>
        <verse number="13">Yua kơ mơ̆ng hasa Yang Bơngăt Hiam abih bang ƀing ta tŭ laih ƀatem pơgop amăng sa drơi jan — ƀing Yuđa ƀôdah ƀing Grek, ƀing hlŭn ƀôdah ƀing rơngai — laih anŭn Ơi Adai brơi abih bang ƀing ta mơñum hrŏm hơbĭt sa Yang Bơngăt Hiam anŭn.</verse>
        <verse number="14">Yua kơ drơi jan ƀu djơ̆ kơnơ̆ng jing rai mơ̆ng sa črăn đôč ôh, samơ̆ mơ̆ng lu črăn. </verse>
        <verse number="15">Tơdah tơkai laĭ: “Yua kơ kâo ƀu jing sa ƀĕ tơngan, kâo ƀu lơ̆m kơ drơi jan ôh,” tơlơi anŭn ƀu dưi pơklah ñu mơ̆ng drơi jan ôh. </verse>
        <verse number="16">Laih anŭn tơdah tơngia laĭ: “Yua kơ kâo ƀu jing mơta ôh, kâo ƀu dŏ amăng drơi jan ôh,” tơlơi anŭn ƀu dưi pơklah ñu mơ̆ng drơi jan ôh. </verse>
        <verse number="17">Tơdah abih drơi jan jing mơta soh sel, hyư̆m dưi thâo hmư̆ lĕ? Tơdah abih drơi jan leng kơ jing tơngia soh sel, hyư̆m dưi thâo ƀâu lĕ? </verse>
        <verse number="18">Kar hăng ñu hmâo jing laih, Ơi Adai hmâo pơdăp laih rĭm črăn amăng drơi jan tui hăng tơlơi Ñu kiăng yơh. </verse>
        <verse number="19">Tơdah abih bang kơnơ̆ng jing sa črăn đôč, hyư̆m dưi jing drơi jan lĕ? </verse>
        <verse number="20">Tui anŭn, hmâo lu črăn samơ̆ kơnơ̆ng hmâo sa drơi jan đôč.</verse>
        <verse number="21">Mơta ƀu dưi laĭ ôh kơ tơngan: “Kâo ƀu kiăng kơ ih ôh!” Akŏ kŏn dưi laĭ lơi kơ tơkai: “Kâo ƀu kiăng kơ ih ôh!” </verse>
        <verse number="22">Kơđai glaĭ, khul črăn pă amăng drơi jan lăng jing kar hăng tơdu hloh, samơ̆ ñu ăt jing yom brơi kơ drơi jan mơ̆n. </verse>
        <verse number="23">Khul črăn pă amăng drơi jan ƀing ta pơmĭn ƀu pơpŭ đơi ôh, jing črăn ƀing ta pơpŭ lu hloh dơ̆ng, laih anŭn črăn pă amăng drơi ƀing ta pơmĭn ƀu hiam rŏ ôh, ƀing ta pơhrôp hiam rŏ hloh dơ̆ng. </verse>
        <verse number="24">Bơ kơ črăn pă hiam rŏ laih, ƀing ta ƀu kiăng pơhrôp dơ̆ng ôh. Samơ̆ Ơi Adai hmâo pơdăp dưm laih drơi jan kar hăng anŭn, kiăng kơ črăn pă ƀu pơpŭ đơi ôh dưi hmâo tơlơi pơpŭ lu hloh, </verse>
        <verse number="25">kiăng kơ ƀu hmâo ôh tơlơi pơkah pơpha amăng drơi jan, samơ̆ rĭm črăn hyơ̆k bơngơ̆t brơi kơ tơdruă. </verse>
        <verse number="26">Tơdah sa črăn hmâo tơlơi tơnap tap, abih bang črăn hmâo tơlơi tơnap tap hrŏm hơbĭt; tơdah sa črăn hmâo tơlơi pơpŭ, abih bang črăn hơ̆k mơak hrŏm hơbĭt.</verse>
        <verse number="27">Ƀing gih jing drơi jan Krist, laih anŭn rĭm čô jing sa črăn amăng drơi jan Ñu. </verse>
        <verse number="28">Ơi Adai hmâo dăp dưm laih amăng Phung Sang Ơi Adai, tal sa jing ƀing khua ding kơna, tal dua jing ƀing pô laĭ lui hlâo, tal klâo jing ƀing nai pơtô, laih anŭn ƀing ngă tơlơi mơsêh mơyang, ƀing hmâo tơlơi dưi pơsuaih tơlơi duăm ruă, ƀing thâo djru, ƀing thâo wai lăng, laih anŭn ƀing dưi pơhiăp tơlơi tuai phara phara. </verse>
        <verse number="29">Djơ̆ mơ̆ abih bang leng kơ jing ƀing khua ding kơna? Djơ̆ mơ̆ abih bang leng kơ jing pô laĭ lui hlâo? Djơ̆ mơ̆ abih bang leng kơ jing nai pơtô? Djơ̆ mơ̆ abih bang leng kơ ngă tơlơi mơsêh mơyang? </verse>
        <verse number="30">Djơ̆ mơ̆ abih bang hmâo tơlơi dưi pơsuaih tơlơi duăm ruă? Djơ̆ mơ̆ abih bang dưi pơhiăp tơlơi tuai phara phara? Djơ̆ mơ̆ abih bang dưi pơblang tơlơi tuai? </verse>
        <verse number="31">Samơ̆ brơi ƀing gih čang kiăng bĕ khul tơlơi pha brơi yom hloh.
Ră anai kâo či kơčrâo brơi kơ ƀing gih sa jơlan hiam hloh dơ̆ng.</verse>
      </chapter>
      <chapter number="13">
        <verse number="1">Wơ̆t dah kâo thâo pơhiăp abih bang tơlơi pơhiăp ană mơnuih laih anŭn tơlơi pơhiăp ƀing ling jang mơ̆n, samơ̆ tơdah kâo ƀu hmâo tơlơi khăp ôh, kâo kơnơ̆ng jing kar hăng dơnai čing ƀôdah răng rai kuang asăp đôč. </verse>
        <verse number="2">Wơ̆t dah kâo hmâo tơlơi dưi laĭ lui hlâo, laih anŭn thâo abih bang tơlơi hơgơ̆m wơ̆t hăng hmâo abih bang tơlơi thâo thaĭ; wơ̆t dah kâo hmâo abih bang tơlơi đaŏ tơl dưi yŏng hĭ čư̆, samơ̆ ƀu hmâo tơlơi khăp ôh, kâo kơnơ̆ng jing đôč đač yơh. </verse>
        <verse number="3">Wơ̆t dah kâo pha brơi kơ arăng abih dram gơnam kâo hmâo, laih anŭn kâo jao brơi drơi jan kâo arăng čuh hĭ amăng apui, samơ̆ tơdah kâo ƀu hmâo ôh tơlơi khăp, tơlơi anŭn ƀu hmâo tŭ yua kơ kâo ôh.</verse>
        <verse number="4">Tơlơi khăp thâo gir añ laih anŭn bă hăng pran jua hiam klă; tơlơi khăp ƀu gar hil ƀôdah pơđĭ ñu pô ôh; ñu ƀu pơang ôh, </verse>
        <verse number="5">ƀu ngă tơlơi wĕ wŏ, ƀu hơduah tơlơi tŭ yua kơ ñu pô, ƀu tañ hil, ƀu djă pioh tơlơi sat ôh; </verse>
        <verse number="6">ƀu mơak ôh kơ tơlơi ƀu tơpă, samơ̆ ñu mơak amăng tơlơi tơpă sĭt. </verse>
        <verse number="7">Tơlơi khăp tŭ abih bang, đaŏ abih bang, čang rơmang abih bang, gir añ abih bang.</verse>
        <verse number="8">Tơlơi khăp ƀu thâo rơngiă ôh; samơ̆ tơlơi laĭ lui hlâo či đŭt. Tơlơi thâo pơhiăp tơlơi tuai phara phara či abih; tơlơi thâo hluh či rơgao hĭ. </verse>
        <verse number="9">Yua kơ tơlơi ƀing ta thâo hluh hmâo hơnơ̆ng, laih anŭn tơlơi ƀing ta laĭ lui hlâo hmâo guai; </verse>
        <verse number="10">samơ̆ tơ tơlơi klă tum truh, tơlơi ƀu klă tum či rơgao đŭt hĭ.</verse>
        <verse number="11">Tơdang kâo dŏ čơđai kâo pơhiăp kar hăng čơđai, kâo pơmĭn kar hăng čơđai, kâo pơgăl kar hăng čơđai; samơ̆ tơ kâo jing mơnuih tha truh laih, kâo lui hĭ abih bang tơlơi lơ̆m kơ čơđai. </verse>
        <verse number="12">Yua kơ ră anai ƀing ta ƀuh ƀu rơđah ôh kar hăng lăng amăng mơnĭl; tơdơi ƀing ta či ƀuh anăp klă anăp. Ră anai kâo kơnơ̆ng thâo sa črăn đôč, tơdơi kâo či thâo hluh abih bang, kar hăng Ơi Adai thâo krăn laih kâo.</verse>
        <verse number="13">Ră anai dŏ hmâo klâo tơlơi anai: tơlơi đaŏ, tơlơi čang rơmang laih anŭn tơlơi khăp; samơ̆ amăng klâo tơlơi anai tơlơi khăp jing yom hloh kơ abih bang.</verse>
      </chapter>
      <chapter number="14">
        <verse number="1">Tui hơduah bĕ tơlơi khăp, laih anŭn čang kiăng bĕ kơ tơlơi Yang Bơngăt Hiam pha brơi, biă mă ñu tơlơi dưi laĭ lui hlâo. </verse>
        <verse number="2">Yua kơ hlơi pô pơhiăp tơlơi tuai ñu ƀu pơhiăp hăng ană mơnuih ôh, samơ̆ pơhiăp hăng Ơi Adai hnŭn yơh ƀu hmâo hlơi thâo hluh ôh, yua kơ mơnuih anŭn pơhiăp khul tơlơi yom hơgơ̆m amăng Yang Bơngăt Hiam. </verse>
        <verse number="3">Samơ̆ hlơi pô laĭ lui hlâo, ñu pơhiăp hăng mơnuih kiăng djru gơñu rai kơ prŏng, pơđĭ pran jua laih anŭn pơalum gơñu. </verse>
        <verse number="4">Hlơi pô pơhiăp tơlơi tuai pơdơ̆ng đĭ ñu pô đôč, samơ̆ hlơi pô laĭ lui hlâo pơdơ̆ng đĭ Phung Sang Ơi Adai.</verse>
        <verse number="5">Kâo kiăng kơ abih bang ƀing gih pơhiăp tơlơi tuai, samơ̆ kâo kiăng hloh ƀing gih laĭ lui hlâo. Pô laĭ lui hlâo jing yom hloh kơ pô pơhiăp tơlơi tuai, kơnơ̆ng tơdah hmâo pô pơblang brơi, kiăng kơ Phung Sang Ơi Adai dưi hmâo tơlơi pơđĭ pran jua. </verse>
        <verse number="6">Tui anŭn, Ơ ƀing adơi ayŏng, tơdah kâo nao pơ ƀing gih, kâo pơhiăp tơlơi tuai, hyư̆m kâo dưi djru ƀing gih tơdah kâo ƀu pơhiăp hăng ƀing gih hăng tơlơi bơrơđah, hăng tơlơi thâo thaĭ, hăng tơlơi laĭ lui hlâo, ƀôdah hăng tơlơi pơtô?</verse>
        <verse number="7">Wơ̆t kơ khul kơdrăp ayŭ hri ƀu hmâo tơlơi hơdip, kar hăng đing klơt ƀôdah brŏ, tơdah asăp gơñu mơñi ƀu hmâo tơlơi phara klă rơđah ôh, hyư̆m arăng dưi thâo krăn ayŭ đing klơt ƀôdah ayŭ brŏ? </verse>
        <verse number="8">Laih anŭn tơdah asăp tơki ƀu klă rơđah ôh, hlơi pô či prăp rơmet kơ tơlơi pơblah? </verse>
        <verse number="9">Ƀing gih ăt kar hăng anŭn mơ̆n, tơdah ƀing gih pơhiăp tơlơi tuai arăng ƀu thâo hluh ôh, hyư̆m arăng dưi thâo hluh hơgĕt tơlơi ƀing gih laĭ? Yua kơ ƀing gih pơhiăp amăng angĭn yơh. </verse>
        <verse number="10">Sĭt biă mă hmâo lu mơta tơlơi pơhiăp phara phara amăng lŏn tơnah anai, laih anŭn rĭm mơta tơlơi pơhiăp leng kơ hmâo tơlơi kiăng pơblang soh sel. </verse>
        <verse number="11">Samơ̆ tơdah kâo ƀu thâo hluh tơlơi pơhiăp anŭn ôh, kâo či jing sa čô mơnuih tuai hăng pô pơhiăp anŭn, laih anŭn pô pơhiăp či jing sa čô tuai hăng kâo. </verse>
        <verse number="12">Ƀing gih ăt kar hăng anŭn mơ̆n, yua kơ ƀing gih hur har kiăng hmâo tơlơi pha brơi mơ̆ng Yang Bơngăt Hiam, tui hơduah bĕ kiăng kơ hmâo rơbeh blai tơlơi pha brơi mơ̆ng Yang Bơngăt Hiam kiăng kơ pơdơ̆ng pơđĭ Phung Sang Ơi Adai rai kơ prŏng.</verse>
        <verse number="13">Yua kơ anŭn, hlơi pô pơhiăp tơlơi tuai, brơi ñu iâu laĭ kiăng hmâo tơlơi dưi pơblang boh pơhiăp anŭn. </verse>
        <verse number="14">Yua kơ tơdah kâo iâu laĭ hăng tơlơi tuai, bơngăt kâo dŏ iâu laĭ, samơ̆ tơlơi pơmĭn kâo ƀu mă tŭ tơlơi hơgĕt ôh. </verse>
        <verse number="15">Tui anŭn hơgĕt kâo khŏm ngă? Kâo či iâu laĭ hăng bơngăt jua, samơ̆ kâo ăt či iâu laĭ hăng tơlơi pơmĭn mơ̆n. Kâo či adoh hăng bơngăt, samơ̆ kâo ăt či adoh hăng tơlơi pơmĭn kar kaĭ mơ̆n. </verse>
        <verse number="16">Samơ̆ tơdah ih bơni hơơč kơ Ơi Adai kơnơ̆ng hăng bơngăt đôč, hyư̆m ƀing mơnuih ƀu hmâo tơlơi pha brơi amăng ƀing bơjơnum anŭn dưi laĭ “Amen” kơ tơlơi ih iâu laĭ bơni hơơč; yua kơ ñu ƀu thâo hluh ôh tơlơi ih pơhiăp? </verse>
        <verse number="17">Wơ̆t dah tơlơi ih iâu laĭ bơni hơơč anŭn hiam biă mă, samơ̆ ƀu pơdơ̆ng pơđĭ pô pơkŏn ôh.</verse>
        <verse number="18">Kâo bơni hơơč kơ Ơi Adai yua kơ kâo dưi pơhiăp tơlơi tuai lu hloh kơ abih bang ƀing gih; </verse>
        <verse number="19">samơ̆ amăng Phung Sang Ơi Adai, hiam hloh kâo pơhiăp rơma boh hăng tơlơi pơmĭn kâo kiăng pơhrăm ƀing pơkŏn, hloh kơ pơhiăp pluh rơbâo boh amăng tơlơi tuai.</verse>
        <verse number="20">Ơ ƀing adơi ayŏng, kơ tơlơi thâo hluh, anăm jing kar hăng čơđai ôh, samơ̆ kơ tơlơi sat, jing bĕ kar hăng čơđai. Kơ tơlơi thâo hluh jing bĕ kar hăng mơnuih truh tha. </verse>
        <verse number="21">Amăng tơlơi juăt hmâo čih laih:
“Khua Yang laĭ: Hăng ƀing mơnuih pơhiăp tơlơi tuai laih anŭn hăng amăng bah ƀing djuai tuai kâo či pơhiăp hăng ƀing ană plei anai,
Samơ̆ wơ̆t dah tui anŭn, ƀing gơñu ƀu či hmư̆ Kâo ôh.”</verse>
        <verse number="22">Tui anŭn, khul boh pơhiăp tơlơi tuai ƀu djơ̆ jing gru kơnăl kơ ƀing mơnuih đaŏ ôh, samơ̆ kơ ƀing mơnuih ƀu đaŏ; tơdang anŭn tơlơi laĭ lui hlâo ƀu djơ̆ jing gru kơnăl kơ ƀing ƀu đaŏ ôh, samơ̆ kơ ƀing mơnuih đaŏ.</verse>
        <verse number="23">Tui anŭn, tơ abih bang Phung Sang Ơi Adai bơjơnum glaĭ, laih anŭn abih bang leng kơ pơhiăp tơlơi tuai soh sel, laih anŭn hmâo ƀing gah rơngiao ƀôdah ƀing ƀu đaŏ yak mŭt, ƀu djơ̆ ôh hă gơñu či laĭ ƀing gih jing hưt? </verse>
        <verse number="24">Samơ̆ tơdah abih bang leng kơ laĭ lui hlâo, laih anŭn sa čô ƀu đaŏ ƀôdah sa čô gah rơngiao mŭt, ñu hmâo tơlơi kơčut laih anŭn tơlơi phat kơđi mơ̆ng abih bang tơlơi ñu hmư̆; </verse>
        <verse number="25">Khul tơlơi hơgơ̆m amăng pran jua gơñu či pơrơđah hĭ, tui anŭn gơñu či kŭp ƀô̆ ƀơi lŏn, kơkuh pơpŭ kơ Ơi Adai, laih anŭn pơhaih:
“Ơi Adai dŏ tơ̆ng krah ƀing gih biă mă.”</verse>
        <verse number="26">Ơ ƀing adơi ayŏng, hyư̆m ƀing gih khŏm ngă lĕ? Tơ ƀing gih bơjơnum glaĭ hmâo mơnuih hmâo tơlơi adoh, tơlơi pơtô, tơlơi bơrơđah, tơlơi pơhiăp tơlơi tuai, ƀôdah tơlơi pơblang tơlơi tuai. Brơi ƀing gih ngă abih bang tơlơi kiăng kơ pơdơ̆ng pơđĭ tơdruă ƀing gih. </verse>
        <verse number="27">Tơdah hmâo hlơi pơhiăp tơlơi tuai, brơi hmâo kơnơ̆ng dua ƀôdah lu hloh jing klâo čô đôč pơhiăp, laih anŭn rĭm čô pơhiăp djơ̆ tuôr ñu; laih anŭn khŏm hmâo pô pơblang. </verse>
        <verse number="28">Samơ̆ tơdah ƀu hmâo pô pơblang ôh, brơi ñu dŏ rơiăt amăng Phung Sang Ơi Adai laih anŭn kơnơ̆ng pơhiăp hơjăn ñu pô hăng Ơi Adai đôč. </verse>
        <verse number="29">Brơi kơnơ̆ng dua ƀôdah klâo čô đôč laĭ lui hlâo, laih anŭn brơi ƀing pơkŏn kơsem pơmĭn kơ tơlơi ñu pơhiăp. </verse>
        <verse number="30">Tơdah sa čô dŏ ber ƀơi anŭn hmâo tơlơi bơrơđah, brơi pô pơhiăp tal hlâo anŭn dŏ rơiăt. </verse>
        <verse number="31">Yua kơ abih bang ƀing gih dưi laĭ lui hlâo, sa čô sa čô, kiăng kơ abih bang dưi hrăm laih anŭn hmâo tơlơi pơđĭ pran jua. </verse>
        <verse number="32">Bơngăt jua ƀing pô laĭ lui hlâo khŏm đup gưt kơ ƀing pô laĭ lui hlâo. </verse>
        <verse number="33">Yua kơ Ơi Adai ƀu jing Ơi Adai kơ tơlơi sŭl kŭl ôh; samơ̆ kơ tơlơi rơnŭk rơnua.
Kar hăng amăng abih bang Phung Sang Ơi Adai kơ ƀing rơgoh hiam, </verse>
        <verse number="34">ƀing đah kơmơi khŏm dŏ rơiăt amăng Phung Sang Ơi Adai. Yua kơ gơñu ƀu dưi pơhiăp ôh, samơ̆ khŏm gơñu tui gưt kar hăng tơlơi juăt hmâo pơtô laih. </verse>
        <verse number="35">Tơdah hmâo tơlơi gơñu kiăng thâo hluh, brơi gơñu tơña rơkơi gơñu pơ sang. Yua kơ sa čô đah kơmơi pơhiăp amăng Phung Sang Ơi Adai jing sa tơlơi mlâo hañ biă mă.</verse>
        <verse number="36">Djơ̆ mơ̆ boh pơhiăp Ơi Adai tơbiă rai mơ̆ng ƀing gih, ƀôdah boh pơhiăp Ơi Adai kơnơ̆ng truh kơ ƀing gih đôč? </verse>
        <verse number="37">Tơdah hlơi pô pơmĭn ñu jing pô laĭ lui hlâo ƀôdah jing mơnuih hmâo tơlơi pha brơi gah mơyang, brơi ñu khŏm tŭ ư tơlơi kâo čih kơ ƀing gih anai jing tơlơi pơtă mơ̆ng Khua Yang. </verse>
        <verse number="38">Tơdah hlơi pô ƀu tŭ ư ôh tơlơi anai, anăm ƀing gih bơngơ̆t kơ ñu ôh.</verse>
        <verse number="39">Tui anŭn Ơ ƀing adơi ayŏng kâo, čang kiăng bĕ kơ tơlơi dưi laĭ lui hlâo laih anŭn anăm khă ôh arăng pơhiăp tơlơi tuai. </verse>
        <verse number="40">Samơ̆ brơi ƀing gih ngă abih bang tơlơi hăng tơlơi geh gal laih anŭn djơ̆ hăng tơlơi thâo piăt.</verse>
      </chapter>
      <chapter number="15">
        <verse number="1">Ơ ƀing adơi ayŏng, kâo kiăng pơhơdơr kơ ƀing gih kơ Tơlơi Phrâo Hiam kâo hmâo pơtô laih kơ ƀing gih, tơlơi anŭn ƀing gih hmâo mă tŭ laih, laih anŭn amăng tơlơi anŭn mơ̆n ƀing gih dŏ kơjăp. </verse>
        <verse number="2">Mơ̆ng Tơlơi Phrâo Hiam anŭn yơh ƀing gih dưi klaih laih, tơdah ƀing gih djă kơjăp Tơlơi Phrâo Hiam kâo hmâo pơtô laih — tơdah ƀu djơ̆ tui anŭn ôh, tơlơi ƀing gih đaŏ jing đôč đač yơh.</verse>
        <verse number="3"> Yua kơ kâo hmâo pơtô laih kơ ƀing gih tơlơi yom hloh, tơlơi kâo pô ăt hmâo mă tŭ laih mơ̆n, anŭn jing Krist hmâo djai laih yua tơlơi soh ƀing ta tui hăng Hră Ơi Adai Pơhiăp hmâo čih laih, </verse>
        <verse number="4">arăng dơr Ñu laih, Ñu hmâo hơdip glaĭ laih ƀơi hrơi tal klâo, tui hăng Hră Ơi Adai Pơhiăp hmâo čih laih; </verse>
        <verse number="5">Ñu hmâo pơƀuh Ñu pô kơ Sêphas, laih anŭn kơ ƀing pluh dua čô khua ding kơna. </verse>
        <verse number="6">Laih anŭn Ñu pơƀuh brơi kơ rơbeh rơma rơtuh čô ƀing adơi ayŏng đaŏ amăng sa wơ̆t. Lu amăng ƀing anŭn ăt dŏ hơdip, samơ̆ hmâo đơđa djai laih. </verse>
        <verse number="7">Ñu ăt pơƀuh brơi kơ Yakơ mơ̆n, tơdơi kơ anŭn Ñu pơƀuh brơi kơ abih bang ƀing Khua ding kơna. </verse>
        <verse number="8">Tơdơi hloh kơ abih bang, Ñu pơƀuh brơi kơ kâo mơ̆n, kar hăng kơ sa čô ană arăng tơkeng ƀu djơ̆ hrơi blan. </verse>
        <verse number="9">Yua kơ kâo jing khua ding kơna anĕt hloh kơ abih bang, ƀu năng lăp ôh arăng iâu kâo khua ding kơna, yua kơ kâo hmâo ngă sat laih Phung Sang Ơi Adai kơ Ơi Adai. </verse>
        <verse number="10">Samơ̆ hăng tơlơi pap Ơi Adai, kâo jing kar hăng kâo jing ră anai, laih anŭn tơlơi pap Ñu pha brơi kâo ƀu jing đôč đač ôh. Samơ̆ kâo mă bruă gleh hloh kơ abih bang ƀing khua ding kơna pơkŏn, ƀu djơ̆ kâo pô ôh, samơ̆ tơlơi pap Ơi Adai dŏ hrŏm hơbĭt hăng kâo. </verse>
        <verse number="11">Tui anŭn, wơ̆t dah kâo ƀôdah ƀing gơñu, tơlơi anŭn yơh ƀing gơmơi pơtô, laih anŭn jing tơlơi ƀing gih hmâo đaŏ laih.</verse>
        <verse number="12">Tui anŭn, tơdah arăng pơtô tơlơi Krist hmâo hơdip glaĭ mơ̆ng ƀing djai, hyư̆m hmâo đơđa amăng ƀing gih laĭ ƀu hmâo tơlơi hơdip glaĭ ôh kơ ƀing djai? </verse>
        <verse number="13">Tơdah ƀing djai ƀu hơdip glaĭ ôh, Krist kŏn hmâo hơdip glaĭ lơi. </verse>
        <verse number="14">Laih anŭn tơdah Krist ƀu hơdip glaĭ ôh, tơlơi gơmơi pơtô jing đôč đač, laih anŭn tơlơi ƀing gih đaŏ ăt jing đôč đač mơ̆n. </verse>
        <verse number="15">Hloh kơ anŭn dơ̆ng, tơdah sĭt ƀing djai ƀu hơdip glaĭ ôh laih anŭn ƀing ta laĭ Ơi Adai hmâo pơhơdip glaĭ Krist mơ̆ng ƀing djai jing ƀing ta ngă gơ̆ng jơlan ƀlor kơ Ơi Adai, yua kơ Ñu ƀu hmâo pơhơdip glaĭ Krist ôh. </verse>
        <verse number="16">Yua kơ tơdah ƀing djai ƀu hơdip glaĭ ôh, Yang Krist kŏn hơdip glaĭ lơi. </verse>
        <verse number="17">Tơdah Krist ƀu hơdip glaĭ ôh, tơlơi ƀing gih đaŏ ăt jing đôč đač mơ̆n laih anŭn ƀing gih ăt dŏ amăng tơlơi soh ƀing gih. </verse>
        <verse number="18">Tui anŭn ƀing djai laih amăng Krist ăt răm rơngiă kar kaĭ mơ̆n. </verse>
        <verse number="19">Tơdah amăng Krist ƀing ta kơnơ̆ng hmâo tơlơi čang rơmang amăng kơ tơlơi hơdip anai đôč, ƀing ta jing ƀing lăp kơ arăng pap mơñai hloh kơ abih bang mơnuih yơh.</verse>
        <verse number="20">Samơ̆ Krist hmâo hơdip glaĭ laih mơ̆ng ƀing djai, Ñu jing boh hlâo hlang kơ ƀing djai. </verse>
        <verse number="21">Yua kơ kar hăng tơlơi djai hmâo truh laih mơ̆ng sa čô mơnuih, ăt kar hăng anŭn mơ̆n tơlơi hơdip glaĭ mơ̆ng ƀing djai hmâo truh laih mơ̆ng sa čô mơnuih. </verse>
        <verse number="22">Yua kơ kar hăng amăng Ađam abih bang leng kơ djai, kar kaĭ mơ̆n amăng Krist abih bang leng kơ či hơdip glaĭ. </verse>
        <verse number="23">Samơ̆ rĭm čô djơ̆ tui hăng tal ñu; Krist jing boh hlâo hlang, tơdơi kơ anŭn ƀing lơ̆m kơ Krist či hơdip glaĭ ƀơi hrơi Ñu či rai dơ̆ng. </verse>
        <verse number="24">Giơ̆ng anŭn tơlơi hnal tuč či truh, hlăk anŭn Ñu či jao dêh čar pơtao kơ Ơi Adai jing Ama, giơ̆ng Ñu pơrai hĭ abih tơlơi dưi wai lăng, abih tơlơi dưi prŏng, laih anŭn abih tơlơi dưi mơyang. </verse>
        <verse number="25">Yua kơ Ñu khŏm wai lăng, tơl Ơi Adai dưm abih bang ƀing ayăt Ñu ƀơi yŭ tơkai Ñu. </verse>
        <verse number="26">Pô ayăt hnal tuč Ñu či pơrai hĭ jing tơlơi djai. </verse>
        <verse number="27">“Yua kơ Ơi Adai hmâo pioh laih abih bang mơnơ̆ng gah yŭ tơkai Ñu.” Samơ̆ tơ Hră Ơi Adai Pơhiăp laĭ: “Abih bang mơnơ̆ng dŏ gah yŭ kơ tơkai Ñu,” jing ƀu hmâo yap Ơi Adai amăng anŭn ôh; Ñu jing pô pioh abih bang tơlơi mơnơ̆ng gah yŭ tơkai Krist. </verse>
        <verse number="28">Tơ abih bang tơlơi mơnơ̆ng hmâo dŏ gah yŭ laih kơ tơlơi Krist wai lăng, hlăk anŭn mơ̆n Ñu Pô jing Ană ăt či dŏ gah yŭ kơ Ơi Adai, jing Pô hmâo ngă brơi abih bang tơlơi mơnơ̆ng dŏ gah yŭ kơ Ñu, kiăng kơ Ơi Adai dưi jing abih bang amăng abih bang.</verse>
        <verse number="29">Tơdah ƀu djơ̆ tui anŭn ôh, hơgĕt yom arăng tŭ ƀatem pơala brơi ƀing djai? Tơdah sĭt ƀing djai ƀu hơdip glaĭ ôh, hyư̆m arăng tŭ ƀatem pơala brơi ƀing gơñu lĕ? </verse>
        <verse number="30">Hyư̆m ƀing gơmơi dŏ amăng tơlơi hyưt pưt rĭm mông? </verse>
        <verse number="31">Ơ ƀing adơi ayŏng, kâo dŏ ƀơi anăp tơlơi djai rĭm hrơi, sĭt yơh kar hăng ƀing gih jing tơlơi guh kơang kơ kâo amăng Krist Yêsu, Khua Yang ƀing ta! </verse>
        <verse number="32">Tơdah pơhiăp tui hăng mơnuih hơgĕt tơlơi tŭ yua kâo hmâo tơdah kâo pơblah hăng hlô glai pơ plei Êphêsô? Tơdah ƀing djai ƀu hơdip glaĭ ôh,
“Brơi ƀing ta ƀơ̆ng huă laih anŭn mơñum bĕ,
Yua kơ hrơi pơgi ƀing ta či djai!”</verse>
        <verse number="33">Anăm lĕ amăng tơlơi plư ôh: “Ƀing giăng mah sat pơrai kơnuih hiam.” </verse>
        <verse number="34">Klă djrưng bĕ, pơmĭn glaĭ hăng tơlơi djơ̆, laih anŭn anăm ngă soh dơ̆ng ôh. Yua kơ hmâo đơđa amăng ƀing gih ƀu thâo krăn Ơi Adai ôh. Kâo laĭ tơlơi anai kiăng pơmlâo ƀing gih.</verse>
        <verse number="35">Samơ̆ hmâo mơnuih či tơña: “Hyư̆m ƀing djai či hơdip glaĭ? Hăng mơta drơi jan hơgĕt gơñu či hmâo glaĭ lĕ?” </verse>
        <verse number="36">Ơ mơnuih mlŭk! Hơgĕt mơnơ̆ng ih sai tơdah blŭng hlâo ñu ƀu djai hĭ ôh, ñu ƀu thâo hơdip glaĭ ôh. </verse>
        <verse number="37">Laih anŭn mơnơ̆ng ih sai anŭn, ƀu djơ̆ ôh jing ana či čăt đĭ, samơ̆ kơnơ̆ng sa sar pơjeh đôč, năng ai pơjeh pơdai ƀôdah pơjeh pơkŏn. </verse>
        <verse number="38">Samơ̆ Ơi Adai brơi gơ̆ ana tui hăng Ñu kiăng, laih anŭn kơ rĭm mơta pơjeh Ñu brơi ana gơ̆ pô.</verse>
        <verse number="39">Ƀu djơ̆ ôh abih bang asar jing kar kaĭ, asar mơnuih phara, asar hlô mơnơ̆ng phara, asar čĭm brĭm phara, laih anŭn asar akan phara. </verse>
        <verse number="40">Hmâo drơi jan gah kơ adai, laih anŭn hmâo drơi jan gah kơ lŏn tơnah; samơ̆ tơlơi guh kơang drơi jan gah kơ adai phara hăng tơlơi guh kơang gah lŏn kơ tơnah. </verse>
        <verse number="41">Tơlơi guh kơang yang hrơi phara, tơlơi guh kơang yang blan phara, laih anŭn tơlơi guh kơang pơtŭ phara; laih anŭn tơlơi guh kơang sa sar pơtŭ anai phara hăng tơlơi guh kơang sa sar pơtŭ pơkŏn.</verse>
        <verse number="42">Tơlơi hơdip glaĭ kơ ƀing mơnuih djai ăt kar hăng anŭn mơ̆n. Drơi jan arăng sai, thâo brŭ ro; samơ̆ drơi jan hơdip glaĭ, ƀu thâo brŭ ro ôh. </verse>
        <verse number="43">Hlăk arăng dơr lui, ñu sat laih anŭn tơdu; samơ̆ hlăk hơdip glaĭ ñu či jing hiam rŏ laih anŭn kơtang. </verse>
        <verse number="44">Arăng sai ñu jing drơi jan asar; hơdip glaĭ ñu hmâo drơi jan mơyang. Tơdah hmâo drơi jan asar, tui anŭn ăt hmâo mơ̆n drơi jan mơyang. </verse>
        <verse number="45">Tui anai Hră Ơi Adai Pơhiăp hmâo čih laih:
“Mơnuih tal blŭng hlâo, Ađam jing drơi jan hơdip; samơ̆ Ađam hnal tuč jing bơngăt mơyang pha brơi tơlơi hơdip.”</verse>
        <verse number="46">Ƀu djơ̆ ôh gah bơngăt mơyang truh blŭng hlâo, samơ̆ gah asar; tơdơi kơ anŭn gah bơngăt mơyang truh. </verse>
        <verse number="47">Mơnuih tal blŭng rai mơ̆ng lŏn, jing gah kơ lŏn, mơnuih tal dua rai mơ̆ng adai. </verse>
        <verse number="48">Ƀing mơnuih gah kơ lŏn, gơñu jing kar hăng mơnuih mơ̆ng lŏn, ƀing mơnuih gah kơ adai, gơñu jing kar hăng Pô rai mơ̆ng adai. </verse>
        <verse number="49">Kar hăng ƀing ta hmâo laih rup mơnuih gah kơ lŏn, ăt tui anŭn mơ̆n ƀing ta či hmâo rup mơnuih mơ̆ng adai.</verse>
        <verse number="50">Ơ adơi ayŏng, kâo laĭ sĭt tơlơi anai kơ ƀing gih: asar laih anŭn drah ƀu dưi mă tŭ dêh čar pơtao Ơi Adai ôh, hơgĕt tơlơi thâo brŭ ro kŏn dưi mă tŭ lơi tơlơi ƀu thâo brŭ ro. </verse>
        <verse number="51">Anai nê, tơlơi yom hơgơ̆m kâo laĭ brơi kơ ƀing gih: ƀing ta ƀu či djai abih bang ôh, samơ̆ abih bang ƀing ta či hmâo tơlơi hrih pơblih, </verse>
        <verse number="52">blĭp hơmăr kar hăng añĕp mơta, hlăk hmư̆ asăp tơki hnal tuč. Hlăk anŭn ƀing djai či hơdip glaĭ ƀu thâo brŭ rai dơ̆ng ôh, laih anŭn ƀing ta či hmâo tơlơi hrih pơblih. </verse>
        <verse number="53">Yua kơ drơi jan thâo brŭ ro anai khŏm buh mă drơi jan ƀu thâo brŭ ro ôh; laih anŭn drơi jan thâo djai anai khŏm buh mă drơi jan ƀu thâo djai ôh. </verse>
        <verse number="54">Tơdah drơi jan thâo brŭ ro anai khŏm buh mă drơi jan ƀu thâo brŭ ro ôh, laih anŭn drơi jan thâo djai anai khŏm buh mă drơi jan ƀu thâo djai ôh, hlăk anŭn či jing krĕp djơ̆ Hră Ơi Adai Pơhiăp hmâo čih laih tui anai: “Tơlơi dưi lun hĭ laih tơlơi djai.”</verse>
        <verse number="55"> “Ơ tơlơi djai, pơpă tơlơi dưi ŏng lĕ?
Ơ tơlơi djai, pơpă ia bih ŏng lĕ?”</verse>
        <verse number="56">Ia bih tơlơi djai jing tơlơi soh, laih anŭn tơlơi kơtang kơ tơlơi soh jing tơlơi juăt. </verse>
        <verse number="57">Samơ̆ bơni hơơč kơ Ơi Adai, Pô brơi kơ ƀing ta tơlơi dưi amăng Yêsu Krist Khua Yang ƀing ta.</verse>
        <verse number="58">Hnŭn yơh, Ơ ƀing adơi ayŏng kâo khăp hơeng, dŏ kơjăp bĕ anăm rŭng răng ôh, laih anŭn ngă bĕ bruă Khua Yang rơbeh blai nanao, yua kơ ƀing gih thâo laih bruă ƀing gih ngă amăng Khua Yang ƀu jing đôč đač ôh.</verse>
      </chapter>
      <chapter number="16">
        <verse number="1"> Kơ bruă đup pơyơr kiăng djru ƀing rơgoh hiam, kar hăng kâo hmâo pơtă laih kơ Phung Sang Ơi Adai pơ Galati, brơi ƀing gih ăt ngă kar kaĭ mơ̆n. </verse>
        <verse number="2">Ƀơi hrơi tal sa rĭm hrơi kơ̆m, brơi rĭm čô amăng ƀing gih pơkom pioh bĕ sa črăn tui hăng ñu dưi, anăm ôh dŏ tơguan tơ kâo truh amơĭ kah nao ring đup pơyơr. </verse>
        <verse number="3">Laih anŭn tơ kâo truh, kâo či pơkiaŏ nao ƀing mơnuih ƀing gih tŭ ư ba hră kâo laih anŭn gơnam ƀing gih pha brơi, nao pơ plei Yêrusalem. </verse>
        <verse number="4">Tơdah kiăng kơ kâo khŏm nao, ƀing gơñu či nao hrŏm hơbĭt hăng kâo.</verse>
        <verse number="5"> Kâo či nao čuă ngui ƀing gih giơ̆ng kâo găn čar Masêđôn, yua kơ kâo pơčrăp kiăng rơbat găn čar Masêđôn. </verse>
        <verse number="6">Kâo či dŏ glaĭ hăng ƀing gih, năng ai abih bơyan puih, kiăng kơ ƀing gih dưi djru tơlơi kâo đuaĭ hyu pơ anih kâo či nao. </verse>
        <verse number="7">Yua kơ kâo ƀu kiăng ôh ƀuh ƀing gih kơnơ̆ng tơdang kâo găn nao đôč; tơdah Khua Yang kiăng, kâo čang rơmang dŏ glaĭ hrŏm hơbĭt hăng ƀing gih sui ƀiă. </verse>
        <verse number="8">Samơ̆ kâo či dŏ glaĭ pơ Plei Êphêsô tơl truh phĕt Pantơkôt, </verse>
        <verse number="9">yua kơ hmâo sa boh bah amăng prŏng kơ bruă tŭ yua hmâo pŏk laih kơ kâo, wơ̆t dah pơ anŭn ăt dŏ hmâo lu ƀing pơkơdơ̆ng.</verse>
        <verse number="10"> Tơdah Timôthê truh, brơi ƀing gih jum ñu hăng tơlơi hiam, yua kơ ñu ăt mă bruă kơ Khua Yang kar hăng kâo mơ̆n. </verse>
        <verse number="11">Tui anŭn anăm hlơi hlơi lăng jrăp kơ ñu ôh. Djru brơi tơlơi ñu đuaĭ hyu hăng tơlơi rơnŭk rơnua bĕ, kiăng kơ ñu dưi wơ̆t glaĭ pơ kâo dơ̆ng; yua kơ kâo dŏ tơguan ñu hrŏm hơbĭt hăng ƀing adơi ayŏng pơkŏn.</verse>
        <verse number="12">Bơ kơ Apôlôs adơi ayŏng ƀing ta, kâo hmâo gir pơtrŭt laih ñu kiăng kơ ñu hrŏm hơbĭt hăng adơi ayŏng pơkŏn nao čuă ngui ƀing gih, samơ̆ ră anai ñu aka kiăng nao ôh. Ñu či nao tơ ñu hmâo mông gal.</verse>
        <verse number="13">Brơi ƀing gih dŏ răng nanao, dŏ kơjăp bĕ amăng tơlơi đaŏ, brơi ƀing gih khĭn laih anŭn kơtang. </verse>
        <verse number="14">Abih bang tơlơi ƀing gih ngă, ngă bĕ hăng pran jua khăp.</verse>
        <verse number="15"> Ơ ƀing adơi ayŏng, kâo dŏ hmâo sa tơlơi pơtă dơ̆ng, ƀing gih thâo laih sang anŏ Sêphanas, jing khul boh hlâo hlang amăng čar Akai, laih anŭn gơñu hmâo jao laih gơñu pô kiăng djru bruă kơ ƀing rơgoh hiam. </verse>
        <verse number="16">Kâo pơđur pơtrŭt ƀing gih brơi ƀing gih pơpŭ kơ ƀing mơnuih kar hăng anŭn, laih anŭn wơ̆t kơ abih bang ƀing mă bruă hrŏm hơbĭt hăng gơñu.</verse>
        <verse number="17">Kâo hơ̆k mơak tơ ƀuh Sêphanas, Pôrtunatus, laih anŭn Akaikus rai truh pơ anai; yua kơ gơñu hrua pơala ƀing gih rơkut. </verse>
        <verse number="18">Yua kơ ƀing gơñu hmâo pơđĭ laih pran jua kâo kar hăng ƀing gơñu pơđĭ pran jua ƀing gih mơ̆n. Brơi ƀing gih pơpŭ pơyom bĕ kơ ƀing mơnuih kar hăng anŭn.</verse>
        <verse number="19"> Phung Sang Ơi Adai čar Asi mơit tơlơi čuă ngui kơ ƀing gih. Akilas laih anŭn HʼPrisil hrŏm hăng Phung Sang Ơi Adai bơjơnum amăng sang gơñu mơit tơlơi čuă ngui hăng tơlơi khăp kơ ƀing gih amăng Khua Yang. </verse>
        <verse number="20">Abih bang ƀing adơi ayŏng mơit tơlơi čuă ngui. Brơi ƀing gih kơkuh čuă ngui bĕ tơdruă ƀing gih hăng tơlơi čŭm rơgoh hiam.</verse>
        <verse number="21">Kâo Pôl, hăng tơngan kâo pô čih tơlơi čuă ngui anai.</verse>
        <verse number="22">Tơdah hmâo hlơi ƀu khăp ôh kơ Khua Yang, brơi ñu tŭ Anathem. Maranatha!</verse>
        <verse number="23">Rơkâo tơlơi pap Khua Yang Yêsu dŏ hrŏm hơbĭt hăng ƀing gih.</verse>
        <verse number="24">Tơlơi khăp kâo dŏ hrŏm hơbĭt hăng abih bang ƀing gih amăng Krist Yêsu. Amen.</verse>
      </chapter>
    </book>
    <book number="47">
      <chapter number="1">
        <verse number="1"> Pôl, sa čô khua ding kơna Krist Yêsu tui hăng tơlơi Ơi Adai kiăng, laih anŭn adơi ayŏng ƀing ta Timôthê, mơit kơ Phung Sang Ơi Adai kơ Ơi Adai pơ plei Kôrantô, hrŏm hơbĭt hăng abih bang ƀing rơgoh hiam dŏ tar ƀar čar Akai. </verse>
        <verse number="2">Rơkâo kơ Ơi Adai Ama ƀing ta laih anŭn Khua Yang Yêsu Krist pha brơi tơlơi pap hăng tơlơi rơnŭk rơnua kơ ƀing gih.</verse>
        <verse number="3">Hơơč bơni kơ Ơi Adai, Ama Yêsu Krist Khua Yang ƀing ta, Ama kơ tơlơi thâo pap laih anŭn Ơi Adai kơ abih tơlơi pơalum. </verse>
        <verse number="4">Ñu pơalum kơ gơmơi amăng abih bang tơlơi tơnap gơmơi, kiăng kơ gơmơi dưi pơalum ƀing dŏ amăng tơlơi tơnap tap, hăng tơlơi pơalum Ơi Adai hmâo pơalum laih ƀing gơmơi. </verse>
        <verse number="5">Yua kơ kar hăng ƀing gơmơi hmâo tŭ hrŏm hơbĭt hăng Yang Krist amăng lu tơlơi tơnap tap, kar hăng anŭn mơ̆n amăng Krist gơmơi hmâo tŭ hrŏm hơbĭt lu tơlơi pơalum. </verse>
        <verse number="6">Tơdah gơmơi hmâo tŭ tơlơi tơnap tap, tơlơi anŭn kiăng kơ ƀing gih dưi hmâo tơlơi pơalum laih anŭn tơlơi pơklaih. Tơdah gơmơi hmâo tơlơi pơalum, tơlơi anŭn kiăng pơalum ƀing gih. Tơlơi pơalum anŭn pơjing amăng ƀing gih tơlơi gir tơdang tŭ tơlơi tơnap tap kar hăng gơmơi hmâo tŭ laih. </verse>
        <verse number="7">Tơlơi gơmơi čang rơmang ƀơi ƀing gih kơjăp biă mă; yua kơ gơmơi thâo tơdang ƀing gih tŭ tơlơi tơnap hrŏm hơbĭt hăng gơmơi, kar kaĭ mơ̆n ƀing gih či hmâo tơlơi pơalum hrŏm hơbĭt hăng ƀing gơmơi.</verse>
        <verse number="8"> Ơ ƀing adơi ayŏng, gơmơi kiăng kơ ƀing gih thâo kơ tơlơi tơnap tap hmâo truh laih kơ ƀing gơmơi amăng čar Asi. Yua kơ gơmơi hmâo tơlơi kơtraŏ biă mă rơgao hloh kơ tơlơi gơmơi dưi tŭ, tơl gơmơi ƀu hmâo tơlơi čang rơmang dưi dŏ hơdip dơ̆ng ôh. </verse>
        <verse number="9">Gơmơi pơmĭn gơmơi mă tŭ laih tơlơi klă kơđi tŭ tơlơi djai; samơ̆ tơlơi anŭn kiăng kơ gơmơi ƀu kơnang kơ gơmơi pô ôh, samơ̆ kơnang kơ Ơi Adai, Pô hmâo pơhơdip glaĭ ƀing djai. </verse>
        <verse number="10">Ñu pô hmâo pơklaih laih ƀing gơmơi mơ̆ng tơlơi hyưt pưt krip yip kơ tơlơi djai, Ñu hmâo pơklaih laih ƀing gơmơi; laih anŭn gơmơi čang rơmang kơ Ñu či pơklaih gơmơi nanao dơ̆ng, </verse>
        <verse number="11">brơi ƀing gih ăt djru ƀing gơmơi hăng tơlơi ƀing gih iâu laĭ, kiăng kơ mơ̆ng tơlơi iâu laĭ kơ lu mơnuih gơmơi dưi hmâo tơlơi pap, hăng tơlơi anŭn, lu mơnuih či bơni hơơč kơ Ơi Adai yua kơ ƀing gơmơi.</verse>
        <verse number="12">Tơlơi ngă kơ ƀing gơmơi dưi pơ-ư pô, anŭn yơh pran jua tơpă gơmơi gơ̆ng jơlan pơsĭt kơ tơlơi gơmơi dŏ dơ̆ng ƀơ̆ng huă hăng tơlơi rơgoh hiam mơ̆ng Ơi Adai amăng lŏn tơnah anai, boh nik nak ƀơi anăp ƀing gih ƀu djơ̆ hăng tơlơi kơhnâo gah kơ asar đeh ôh, samơ̆ hăng tơlơi pap Ơi Adai. </verse>
        <verse number="13">Yua kơ ƀing gơmơi kơnơ̆ng čih kơ ƀing gih tơlơi ƀing gih dưi đŏk laih anŭn thâo hluh. Kâo čang rơmang ƀing gih či thâo hluh klă rơđah, </verse>
        <verse number="14">kar hăng ƀing gih hmâo thâo hluh laih ƀing gơmơi amăng đơđa tơlơi, jing tơlơi ƀing gih dưi pơ-ư gih pô yua kơ ƀing gơmơi, kar hăng ƀing gơmơi dưi pơ-ư gơmơi pô yua kơ ƀing gih ƀơi hrơi Khua Yang Yêsu.</verse>
        <verse number="15">Yua kơ kâo thâo sĭt tơlơi anŭn, kâo kiăng nao pơ ƀing gih hlâo, tui anŭn ƀing gih dưi hmâo tơlơi mơyun hiam dua wơ̆t lu hloh. </verse>
        <verse number="16">Kâo kiăng čuă ngui ƀing gih tơdang kâo nao pơ čar Masêđôn laih anŭn mơ̆ng čar Masêđôn wơ̆t glaĭ pơ ƀing gih dơ̆ng, laih anŭn brơi ƀing gih djru tơlơi kâo đuaĭ hyu pơ čar Yuđa. </verse>
        <verse number="17">Djơ̆ mơ̆ kâo kĭ kơ̆ tơ kâo kiăng ngă tui anŭn? Kâo pơčrăp hơdră kar hăng sa čô mơnuih lŏn tơnah hă, tơl hmeč laĭ Ư, hmeč laĭ Ư ưh? </verse>
        <verse number="18">Sĭt biă mă kar hăng Ơi Adai jing hơnơ̆ng ten, tơlơi gơmơi hmâo pơhiăp laih hăng ƀing gih ƀu djơ̆ hmeč jing “Ư” laih anŭn hmeč jing “Ư ưh” ôh. </verse>
        <verse number="19">Yua kơ Yêsu Krist Ană Ơi Adai, tơlơi Silwan, Timôthê laih anŭn kâo hmâo pơtô laih tơ̆ng krah ƀing gih ƀu djơ̆ hmeč jing “Ư” laih anŭn hmeč jing “Ư ưh” ôh, samơ̆ amăng Ñu jing “Ư” nanao. </verse>
        <verse number="20">Yua kơ amăng Krist, abih bang tơlơi Ơi Adai ƀuăn jing “Ư”. Yua kơ anŭn yơh amăng Krist ƀing ta laĭ Amen, kiăng pơ-ư pơang kơ Ơi Adai. </verse>
        <verse number="21">Ơi Adai yơh jing Pô ngă brơi laih kơ ƀing gơmơi hăng ƀing gih kơjăp amăng Krist, laih anŭn hmâo truač laih ia jâu kơ gơmơi. </verse>
        <verse number="22">Ñu ăt hmâo kơđŏm laih gru Ñu kơ ƀing gơmơi, laih anŭn hmâo brơi laih Yang Bơngăt Hiam Ñu dŏ amăng pran jua ƀing gơmơi jing mơnơ̆ng ƀuăn grơ̆ng.</verse>
        <verse number="23">Samơ̆ kâo rơkâo kơ Ơi Adai ngă gơ̆ng jơlan pơsĭt kơ bơngăt kâo, kâo ƀu nao ôh pơ plei Kôrantô, yua kơ kâo pap kơ ƀing gih. </verse>
        <verse number="24">Ƀu djơ̆ ƀing gơmơi kiăng jing khua gĭt gai tơlơi đaŏ ƀing gih ôh; samơ̆ gơmơi kiăng mă bruă hrŏm hơbĭt hăng ƀing gih kiăng kơ ƀing gih hmâo tơlơi mơak, yua kơ ƀing gih dŏ kơjăp amăng tơlơi đaŏ.</verse>
      </chapter>
      <chapter number="2">
        <verse number="1">Tui anŭn, kâo khư̆p ư ƀu wơ̆t glaĭ čuă ngui ƀing gih dơ̆ng ôh hwĭ kơ pơrơngot ƀing gih. </verse>
        <verse number="2">Yua kơ tơdah kâo pơrơngot ƀing gih, hlơi dưi bơmơak kơ kâo, kơnơ̆ng ƀing kâo hmâo pơrơngot laih yơh? </verse>
        <verse number="3">Kâo hmâo čih laih kơ ƀing gih tui anŭn, kiăng kơ tơ kâo truh kâo ƀu či hmâo tơlơi rơngot ôh mơ̆ng ƀing mơnuih tui hăng tơlơi djơ̆ či bơmơak kơ kâo. Yua kơ kâo đaŏ sĭt biă mă tơlơi mơak kâo či jing tơlơi mơak kơ abih bang ƀing gih. </verse>
        <verse number="4">Yua kơ kâo hmâo čih laih kơ ƀing gih hăng pran jua ruă nuă, rơngot biă mă, hăng lu ia mơta, ƀu djơ̆ kiăng ngă pơrơngot ƀing gih ôh, samơ̆ kiăng kơ ƀing gih thâo tơlơi kâo khăp biă mă kơ ƀing gih.</verse>
        <verse number="5">Samơ̆ tơdah sa čô ngă brơi tơlơi pơrơngot, ñu anŭn ƀu djơ̆ kơnơ̆ng pơrơngot kơ kâo đôč ôh, samơ̆ ƀiă lu ăt hmâo pơrơngot kơ abih bang ƀing gih mơ̆n. (Kâo ƀu pơhiăp rơgao đơi ôh.) </verse>
        <verse number="6">Mơnuih anŭn hmâo tŭ tơlơi pơkơhmal mơ̆ng lu mơnuih kar hăng anŭn jing djŏp laih. </verse>
        <verse number="7">Tui anŭn ră anai hiam hloh brơi kơ ƀing gih pap brơi laih anŭn pơalum ñu bĕ, hwĭ kơ ñu rơngot kơtraŏ kơtang đơi tơl ƀu anăm tŭ ôh. </verse>
        <verse number="8">Tui anŭn, kâo pơđur ƀing gih pơrơđah bĕ tơlơi ƀing gih khăp kơ ñu. </verse>
        <verse number="9">Yua kơ tơlơi hơgĕt kâo hmâo čih laih kơ ƀing gih, anŭn yơh kiăng kơ lông lăng ƀing gih thâo dah ƀing gih gưt asăp mơ̆ amăng djŏp mơta. </verse>
        <verse number="10">Hlơi pô ƀing gih pap brơi laih, kâo pap brơi kar kaĭ mơ̆n. Hơgĕt tơlơi kâo pap brơi laih, ăt yua kơ ƀing gih mơ̆n kâo pap brơi ƀơi anăp Yang Krist, </verse>
        <verse number="11">kiăng kơ Satan ƀu dưi mơneč yua ƀing ta ôh; yua kơ ƀing ta thâo laih tơlơi mơneč ñu.</verse>
        <verse number="12"> Tơ kâo truh pơ plei Trôas kiăng pơtô Tơlơi Phrâo Hiam Krist, wơ̆t dah Khua Yang hmâo pŏk brơi laih bah amăng kơ kâo; </verse>
        <verse number="13">samơ̆ pran jua tơlơi pơmĭn kâo ƀu rơnŭk rơnua ôh, yua kơ pơ anŭn kâo ƀu ƀuh ôh Tit adơi ayŏng kâo. Tui anŭn, kâo pơhiăp tơlơi čơlah jang jai hăng ƀing gơñu laih anŭn nao pơ čar Masêđôn.</verse>
        <verse number="14">Samơ̆ bơni hơơč kơ Ơi Adai, Pô atăt ba ƀing gơmơi dưi hĭ nanao amăng Yang Krist, laih anŭn mơ̆ng gơmơi, Ñu sai mơnâo ƀâu mơngưi kơ tơlơi thâo krăn Ñu lar tar ƀar anih. </verse>
        <verse number="15">Yua kơ gơmơi jing mơnâo ƀâu mơngưi Yang Krist pơyơr kơ Ơi Adai ƀơi tơ̆ng krah ƀing dưi klaih laih, laih anŭn ƀơi tơ̆ng krah ƀing dŏ răm rơngiă. </verse>
        <verse number="16">Kơ ƀing mơnuih răm rơngiă, gơmơi jing mơnâo tơlơi djai, ba kơ tơlơi djai; kơ ƀing mơnuih hmâo tơlơi pơklaih laih, gơmơi jing mơnâo tơlơi hơdip, ba kơ tơlơi hơdip. Hlơi năng lăp dưi ngă khul bruă anai? </verse>
        <verse number="17">Yua kơ gơmơi ƀu sĭ mia boh pơhiăp Ơi Adai kar hăng ƀing mơnuih pơkŏn ôh. Samơ̆ jing ƀing mơnuih Ơi Adai pơkiaŏ nao, ƀing gơmơi pơtô hăng tơlơi tơpă sĭt amăng Yang Krist, ƀơi anăp Ơi Adai.</verse>
      </chapter>
      <chapter number="3">
        <verse number="1">Djơ̆ mơ̆ gơmơi čơdơ̆ng pơ-ư kơ gơmơi pô dơ̆ng? Ƀôdah gơmơi kiăng kar hăng ƀing pơkŏn hmâo hră pơsĭt brơi kơ gơmơi ba kơ ƀing gih, ƀôdah hră pơsĭt brơi mơ̆ng ƀing gih kơ gơmơi? </verse>
        <verse number="2">Ƀing gih pô yơh jing hră pơthâo kơ gơmơi, hmâo čih laih amăng pran jua gơmơi, kiăng kơ abih bang mơnuih thâo laih anŭn đŏk. </verse>
        <verse number="3">Laih anŭn ƀing gih bơrơđah kơ ƀing gih jing hră mơ̆ng Krist, hmâo čih laih yua mơ̆ng bruă mă ƀing gơmơi, ƀu djơ̆ čih hăng ia hră ôh, samơ̆ hăng Yang Bơngăt Hiam Ơi Adai Pô hơdip, ƀu djơ̆ čih ƀơi hnal boh pơtâo ôh, samơ̆ ƀơi hơnal pran jua mơnuih.</verse>
        <verse number="4">Kơnang kơ Yang Krist, ƀing gơmơi đaŏ sĭt tui anŭn ƀơi anăp Ơi Adai. </verse>
        <verse number="5">Ƀu djơ̆ ôh ƀing gơmơi hmâo tơlơi rơgơi tơl dưi laĭ ƀing gơmơi dưi ngă sa mơta bruă tơbiă rai mơ̆ng gơmơi pô; samơ̆ tơlơi rơgơi gơmơi tơbiă rai mơ̆ng Ơi Adai. </verse>
        <verse number="6">Ñu yơh hmâo pha brơi ƀing gơmơi tơlơi dưi kiăng mă bruă kơ kơnol pơgop phrâo, ƀu djơ̆ kơnol pơgop ngă hăng boh hră ôh, samơ̆ hăng Yang Bơngăt Hiam. Yua kơ boh hră ngă brơi djai, samơ̆ Yang Bơngăt Hiam brơi tơlơi hơdip.</verse>
        <verse number="7"> Tơdah bruă mă ba kơ tơlơi djai, arăng hmâo ƀoh boh hră ƀơi boh pơtâo ăt truh mơ̆n hăng tơlơi guh kơang, tơl ƀing Israel ƀu dưi lăng ƀô̆ mơta Môis ôh yua kơ mơñal, wơ̆t dah tơlơi mơñal anŭn dŏ kơnơ̆ng ƀiă đôč, </verse>
        <verse number="8">tui anŭn ƀu djơ̆ ôh hă bruă mă Yang Bơngăt či hmâo tơlơi guh kơang hloh dơ̆ng? </verse>
        <verse number="9">Yua kơ tơdah bruă mă ba truh kơ tơlơi klă kơđi ăt hmâo mơ̆n tơlơi guh kơang, tui anŭn bruă mă ba truh tơlơi yap tơpă či hmâo tơlơi guh kơang rơgao hloh dơ̆ng. </verse>
        <verse number="10">Sĭt yơh, amăng tơlơi anai, tơlơi hơgĕt hmâo laih tơlơi guh kơang ƀu či hmâo tơlơi guh kơang dơ̆ng tah gah anăp kơ tơlơi guh kơang prŏng hloh anai. </verse>
        <verse number="11">Yua kơ tơdah tơlơi dŏ kơnơ̆ng jang jai đôč ăt hmâo mơ̆n tơlơi guh kơang, ƀai jai tơlơi dŏ nanao hmâo tơlơi guh kơang hloh dơ̆ng.</verse>
        <verse number="12">Yua kơ gơmơi hmâo tơlơi čang rơmang kar hăng anŭn, hnŭn yơh gơmơi hmâo tơlơi khĭn biă mă, </verse>
        <verse number="13">ƀu ngă ôh kar hăng Môis gom hĭ ƀô̆ mơta ñu hăng khăn, kiăng kơ ƀing Israel ƀu dưi ƀuh ôh tơlơi mơñal anŭn rơngiă ƀrư̆ ƀrư̆ laih anŭn thĕng hĭ. </verse>
        <verse number="14">Samơ̆ pran jua gơñu ăt dŏ khăng đôč; yua kơ hlŏng truh pơ hrơi anai, tơdang gơñu đŏk hră Pơgop Hơđăp, khăn anŭn ăt aka mă lui hĭ ôh mơ̆ng gơñu. Yua kơ kơnơ̆ng amăng Krist đôč, khăn anŭn dưi mă lui hĭ. </verse>
        <verse number="15">Sĭt biă mă, truh pơ hrơi anai, rĭm wơ̆t đŏk hră Môis, khăn anŭn ăt dŏ gom hĭ tơlơi pơmĭn gơñu. </verse>
        <verse number="16">Samơ̆ tơdang sa čô mơnuih wơ̆t glaĭ kơ Khua Yang, khăn anŭn dưi mă lui hĭ. </verse>
        <verse number="17">Khua Yang jing Yang Bơngăt, laih anŭn pơpă anih hmâo Yang Bơngăt Khua Yang, pơ anŭn hmâo tơlơi rơngai. </verse>
        <verse number="18">Laih anŭn abih bang ƀing ta hăng ƀô̆ mơta ƀu gom ôh dŏ lăng kơ tơlơi guh kơang Khua Yang kar hăng amăng mơnĭl, hmâo tơlơi pơplih dưi jing hrup hăng rup Ñu, mơ̆ng tơlơi guh kơang anai truh tơlơi guh kơang pơkŏn. Yua kơ tơlơi anai tơbiă rai mơ̆ng Khua Yang, Pô jing Yang Bơngăt.</verse>
      </chapter>
      <chapter number="4">
        <verse number="1">Yua mơ̆ng tơlơi pap drap Ơi Adai, ƀing gơmơi tŭ mă bruă mă anai, hnŭn yơh gơmơi ƀu hơtah hơtai ôh. </verse>
        <verse number="2">Ƀing gơmơi hơngah khul bruă ngă amăng tơlơi ƀu klă rơđah laih anŭn mlâo hañ. Gơmơi hơngah ngă tơlơi mơneč ƀôdah pơsoh hĭ boh pơhiăp Ơi Adai, samơ̆ tơdang gơmơi pơrơđah tơlơi sĭt hăng tơlơi tơpă; ƀing gơmơi pơ-ư gơmơi pô ƀơi anăp pran jua tơpă abih bang mơnuih, ƀơi anăp Ơi Adai. </verse>
        <verse number="3">Wơ̆t dah Tơlơi Phrâo Hiam gơmơi ăt dŏ gom, ñu kơnơ̆ng gom kơ ƀing dŏ răm rai đôč. </verse>
        <verse number="4">Kơ ƀing ƀu đaŏ anŭn, yang rơnŭk anai ngă pơbum hĭ laih tơlơi pơmĭn gơñu, kiăng kơ gơñu ƀu thâo hluh ôh tơlơi bơngač mơ̆ng Tơlơi Phrâo Hiam kơ tơlơi guh kơang Krist, Pô jing rup Ơi Adai. </verse>
        <verse number="5">Yua kơ ƀing gơmơi ƀu pơtô tơlơi gơmơi pô ôh, samơ̆ gơmơi pơtô Yêsu Krist jing Khua Yang, laih anŭn gơmơi pô jing ding kơna kơ ƀing gih yua kơ Khua Yang Yêsu Krist. </verse>
        <verse number="6">Yua kơ Ơi Adai Pô hmâo laĭ laih: “Brơi tơlơi bơngač pơčrang amăng anih kơnăm mơmŏt,” hmâo pơčrang laih amăng pran jua ƀing gơmơi, kiăng kơ tơlơi bơngač mơ̆ng tơlơi thâo hluh tơlơi guh kơang Ơi Adai pơčrang mơ̆ng ƀô̆ mơta Yêsu Krist.</verse>
        <verse number="7">Samơ̆ gơmơi pioh kong ngăn yom anai amăng lu boh čeh lŏn, kiăng pơrơđah tơlơi dưi mơyang prŏng prin anai rai mơ̆ng Ơi Adai, ƀu djơ̆ mơ̆ng ƀing gơmơi ôh. </verse>
        <verse number="8">Arăng pơtơnap ƀing gơmơi hăng djŏp mơta tơlơi, samơ̆ ƀu glit pơphač gơmơi ôh; gơmơi hmâo tơlơi rŭng răng, samơ̆ ƀu truh tơl rơngiă hĭ abih bang tơlơi čang rơmang; </verse>
        <verse number="9">arăng ngă sat kơ ƀing gơmơi samơ̆ Ơi Adai ƀu lui raih ƀing gơmơi ôh; arăng taih pơrơbuh ƀing gơmơi, samơ̆ ƀu răm djai ôh. </verse>
        <verse number="10">Nanao ƀing gơmơi gui tơlơi djai Yêsu Krist amăng drơi jan ƀing gơmơi, kiăng kơ tơlơi hơdip Yêsu ăt dưi bơrơđah amăng drơi jan ƀing gơmơi mơ̆n. </verse>
        <verse number="11">Yua kơ tơdang ƀing gơmơi dŏ hơdip, nanao arăng jao ƀing gơmơi kơ tơlơi djai yua kơ Krist, kiăng tơlơi hơdip Yêsu dưi bơrơđah amăng drơi jan thâo djai ƀing gơmơi. </verse>
        <verse number="12">Tui anŭn tơlơi djai dŏ mă bruă amăng ƀing gơmơi, samơ̆ tơlơi hơdip mă bruă amăng ƀing gih.</verse>
        <verse number="13"> Yua kơ gơmơi hmâo sa pran jua đaŏ kar hăng Hră Ơi Adai Pơhiăp hmâo čih laih: “Kâo hmâo đaŏ laih, hnŭn yơh kâo pơhiăp,” kar kaĭ mơ̆n ƀing gơmơi đaŏ, hnŭn yơh ƀing gơmơi pơhiăp, </verse>
        <verse number="14">yua kơ ƀing gơmơi thâo Pô hmâo pơhơdip glaĭ laih Khua Yang Yêsu ăt či pơhơdip glaĭ ƀing gơmơi hrŏm hơbĭt hăng Yêsu, laih anŭn ba ƀing gơmơi hrŏm hơbĭt hăng ƀing gih mŭt nao ƀơi anăp Ñu. </verse>
        <verse number="15">Abih bang khul tơlơi anŭn truh yua kơ ƀing gih, kiăng kơ tơlơi pap truh kơ lu mơnuih hloh dơ̆ng, laih anŭn jai hmâo lu mơnuih pơyơr đĭ tơlơi bơni hloh dơ̆ng, kiăng ngă guh kơang kơ Ơi Adai.</verse>
        <verse number="16">Hnŭn yơh, ƀing gơmơi ƀu hmâo hơtah hơtai ôh. Wơ̆t dah drơi jan gah rơngiao ƀing gơmơi čơdơ̆ng răm rai tui, samơ̆ kơnuih amăng lăm ƀing gơmơi ƀrư̆ hrơi ƀrư̆ pơplih jai phrâo hloh. </verse>
        <verse number="17">Yua kơ tơlơi tơnap djhul laih anŭn jang jai anai, či ba glaĭ ƀing ta tơlơi guh kơang prŏng hloh laih anŭn hlŏng lar rơgao hloh kơ tơlơi arăng dưi pơkă. </verse>
        <verse number="18">Yua kơ ƀing gơmơi ƀu lăng ôh kơ tơlơi arăng dưi ƀuh, samơ̆ tơlơi arăng ƀu dưi ƀuh ôh. Yua kơ tơlơi arăng dưi ƀuh dŏ kơnơ̆ng jang jai đôč, samơ̆ tơlơi arăng ƀu dưi ƀuh ôh dŏ hlŏng lar.</verse>
      </chapter>
      <chapter number="5">
        <verse number="1">Yua kơ ƀing ta thâo tơdah sang khăn jing drơi jan ƀing ta ƀơi lŏn tơnah răm rai hĭ, ƀing ta hmâo sang hlŏng lar amăng adai, Ơi Adai pô pơdơ̆ng, ƀu djơ̆ hăng tơngan ană mơnuih ngă ôh. </verse>
        <verse number="2">Sĭt yơh amăng sang khăn anai ƀing ta ur krao, kiăng biă mă buh mă sang ƀing ta amăng adai. </verse>
        <verse number="3">Tui anŭn giơ̆ng kơ ƀing ta buh mă sang anŭn, arăng ƀu ƀuh ƀing ta dŏ mơhlŭn dơ̆ng ôh. </verse>
        <verse number="4">Yua kơ tơdang ƀing ta ăt dŏ amăng sang khăn anai, ƀing ta ur krao amăng tơlơi gleh kơtraŏ; ƀu djơ̆ ôh ƀing ta kiăng toh hĭ drơi jan asar đeh anai, samơ̆ ƀing ta kiăng buh mă drơi jan phrâo, kiăng kơ tơlơi hơdip či lun hĭ drơi jan thâo djai. </verse>
        <verse number="5">Ơi Adai jing Pô hmâo prăp pre laih ƀing ta brơi kơ tơlơi anai, Pô hmâo pha brơi laih Yang Bơngăt Hiam kơ ƀing ta jing mơnơ̆ng ƀuăn grơ̆ng.</verse>
        <verse number="6">Tui anŭn ƀing ta bă hăng tơlơi kơnang kơjăp nanao. Ƀing ta thâo tơdang ƀing ta dŏ amăng sang drơi jan anai, ƀing ta dŏ ataih mơ̆ng Khua Yang, </verse>
        <verse number="7">yua kơ ƀing ta rơbat nao hăng tơlơi đaŏ, ƀu djơ̆ hăng mơta ƀuh ôh. </verse>
        <verse number="8">Tui anŭn, ƀing ta bă hăng tơlơi khĭn, laih anŭn kiăng biă mă lui hĭ drơi jan anai laih anŭn kiăng dưi dŏ hrŏm hăng Khua Yang. </verse>
        <verse number="9">Hnŭn yơh thâo dah ƀing ta dŏ amăng drơi jan anai ƀôdah tơbiă hĭ, ƀing ta hơduah kiăng biă mă bơmơak kơ Ñu. </verse>
        <verse number="10">Yua kơ abih bang ƀing ta leng kơ khŏm dŏ ƀơi anăp gre phat kơđi Yang Krist, kiăng kơ rĭm čô dưi mă tŭ tui hăng ñu hmâo ngă laih tơlơi hiam ƀôdah tơlơi sat tơdang ñu dŏ hơdip amăng drơi jan anai.</verse>
        <verse number="11">Yua kơ ƀing gơmơi thâo hwĭ kơ Khua Yang, gơmơi pơtrŭt pơđur ƀing mơnuih pơkŏn. Samơ̆ Ơi Adai thâo klă laih hyư̆m ƀing gơmơi jing, laih anŭn kâo čang rơmang pran jua tơpă ƀing gih ăt thâo klă ƀing gơmơi kar kaĭ mơ̆n. </verse>
        <verse number="12">Gơmơi ƀu pơđĭ gơmơi pô ƀơi anăp ƀing gih dơ̆ng ôh, samơ̆ gơmơi brơi kơ ƀing gih mông gal dưi pơ-ư yua kơ ƀing gơmơi, kiăng kơ ƀing gih dưi laĭ glaĭ kơ ƀing pơ-ư gơñu pô tui hăng tơlơi pơrơđah gah rơngiao ƀu djơ̆ ôh tui hăng amăng pran jua gơñu. </verse>
        <verse number="13">Yua tơdah ƀing gơmơi jing mlŭk, anŭn jing yua kơ Ơi Adai; tơdah ƀing gơmơi hmâo tơlơi pơmĭn djơ̆, anŭn jing yua kơ ƀing gih yơh. </verse>
        <verse number="14">Tơlơi Krist khăp pơtrŭt kơtang ƀing gơmơi, yua kơ ƀing gơmơi thâo klă, sĭt sa čô hmâo djai laih yua kơ abih bang mơnuih, yua kơ anŭn yơh abih bang mơnuih leng kơ djai laih. </verse>
        <verse number="15">Ñu djai pơala kơ abih bang mơnuih, kiăng kơ ƀing dŏ hơdip ƀu či dŏ hơdip kơ gơñu pô dơ̆ng ôh, samơ̆ hơdip kơ Pô hmâo djai, laih anŭn hmâo hơdip glaĭ laih yua kơ ƀing gơñu.</verse>
        <verse number="16">Yua kơ anŭn, mơ̆ng anai pơ anăp, ƀing gơmơi ƀu pơkă hơnơ̆ng mơnuih tui hăng asar đeh ôh, wơ̆t dah hlâo adih ƀing gơmơi hmâo pơkă hơnơ̆ng laih Krist tui hăng asar đeh, samơ̆ ră anai gơmơi ƀu pơkă hơnơ̆ng Ñu kar hăng anŭn dơ̆ng ôh. </verse>
        <verse number="17">Tui anŭn, tơdah hlơi pô dŏ amăng Krist, ñu anŭn jing mơnuih hrih kơphrâo yơh, abih tơlơi so rơgao hĭ laih, anai nê, abih bang tơlơi leng kơ jing kơphrâo soh sel. </verse>
        <verse number="18">Abih bang tơlơi anŭn rai mơ̆ng Ơi Adai, Pô hmâo pơrơnom glaĭ laih ƀing ta hăng Ñu amăng Yang Krist, laih anŭn hmâo jao laih kơ ƀing gơmơi bruă mă tơlơi pơrơnom. </verse>
        <verse number="19">Anŭn jing, Ơi Adai hmâo dŏ laih amăng Krist pơsir glaĭ lŏn tơnah hăng Ñu pô, ƀu yap ôh tơlơi soh kiăng pơkơhmal ƀing gơñu, laih anŭn jao kơ ƀing gơmơi hiăp pơtô kơ tơlơi pơrơnom.</verse>
        <verse number="20">Tui anŭn, ƀing gơmơi jing pô pơala kơ Yang Krist, Ơi Adai yua ƀing gơmơi pơđur kơwưh kơ arăng. Amăng anăn Yang Krist gơmơi kơwưh ƀing gih, brơi ƀing gih rơnom glaĭ bĕ hăng Ơi Adai. </verse>
        <verse number="21">Krist ƀu hmâo tơlơi soh ôh, samơ̆ Ơi Adai ngă brơi Ñu jing soh yua kơ ƀing ta, kiăng kơ amăng Ñu ƀing ta dưi hmâo tơlơi tơpă Ơi Adai.</verse>
      </chapter>
      <chapter number="6">
        <verse number="1">Yua kơ gơmơi mă bruă hrŏm hơbĭt hăng Ơi Adai, gơmơi pơđur kơ ƀing gih anăm mă tŭ tơlơi Ơi Adai pap jing hĭ đôč đač ôh. </verse>
        <verse number="2">Yua kơ Ơi Adai laĭ:
“Kâo hmâo hmư̆ laih ih amăng hrơi gal,
Kâo hmâo djru laih ih amăng hrơi pơklaih.”
Lăng adih, hrơi anai jing hrơi gal; lăng adih hrơi anai jing hrơi pơklaih!</verse>
        <verse number="3">Gơmơi ƀu ngă tơhnač kơ arăng ôh, kiăng kơ arăng ƀu dưi ƀuah ôh bruă gơmơi ngă. </verse>
        <verse number="4">Samơ̆ amăng abih bang tơlơi, ƀing gơmơi pơrơđah pơsĭt gơmơi jing ding kơna Ơi Adai: gir kơtir biă mă amăng tơlơi tơnap tap, amăng tơlơi gleh glăn, amăng tơlơi jŭ sat, </verse>
        <verse number="5">amăng tơlơi arăng taih, amăng tơlơi arăng krư̆, amăng tơlơi rŭng răng, tơlơi mă bruă gleh, tơlơi dŏ krŏng, tơlơi ư̆ rơpa, </verse>
        <verse number="6">amăng tơlơi tơpă rơgoh, tơlơi thâo hluh, tơlơi gir, tơlơi hiam, amăng Yang Bơngăt Hiam, amăng tơlơi khăp tơpă sĭt, </verse>
        <verse number="7">amăng tơlơi pơhiăp tơpă sĭt, laih anŭn hăng tơlơi dưi mơyang Ơi Adai; djă gơnam pơblah tơpă ƀơi tơngan gah hơnuă laih anŭn tơngan gah iao; </verse>
        <verse number="8">amăng tơlơi pơpŭ ƀôdah tơlơi mlâo, amăng tơlơi arăng bơrơmŭt ƀôdah tơlơi arăng bơni. Arăng yap ƀing gơmơi kar hăng pô ƀlor, samơ̆ ƀing gơmơi jing ƀing tơpă sĭt, </verse>
        <verse number="9">kar hăng arăng ƀu thâo krăn ôh, samơ̆ jing ƀing arăng thâo krăn laih, kar hăng giăm djai, samơ̆ sĭt gơmơi ăt dŏ hơdip, kar hăng arăng pơkơhmal laih, samơ̆ arăng ƀu pơdjai ôh, </verse>
        <verse number="10">kar hăng rơngot, samơ̆ nanao gơmơi hơ̆k mơak, kar hăng ƀun rin, samơ̆ gơmơi pơdrŏng brơi kơ lu mơnuih, kar hăng ƀu hmâo mơnơ̆ng hơgĕt ôh, samơ̆ gơmơi hmâo djŏp mơta.</verse>
        <verse number="11">Gơmơi hmâo pơhiăp tơpă kơ ƀing gih; Ơ ƀing mơnuih Kôrantô; pran jua ƀing gơmơi hmâo pŏk rơhaih kơ ƀing gih. </verse>
        <verse number="12">Ƀu djơ̆ ƀing gơmơi kơđơ̆l hĭ laih pran jua ƀing gơmơi kơ ƀing gih ôh, samơ̆ ƀing gih pô kơđơ̆l hĭ pran jua ƀing gih kơ ƀing gơmơi. </verse>
        <verse number="13">Ba glaĭ bĕ kơ ƀing gơmơi kar hăng ƀing gơmơi hmâo ngă laih kơ ƀing gih — kâo pơhiăp kơ ƀing gih kar hăng pơhiăp hăng ană bă — Pŏk rơhaih bĕ pran jua ƀing gih kar kaĭ mơ̆n.</verse>
        <verse number="14">Anăm glăm ač hrŏm hơbĭt hăng ƀing ƀu đaŏ ôh. Yua kơ tơlơi tơpă hăng tơlơi wĕ wŏ dưi pơgop mơ̆? Ƀôdah tơlơi bơngač hăng tơlơi kơnăm mơmŏt dưi pơgop mơ̆? </verse>
        <verse number="15">Yang Krist hăng yang Bêlial dưi pơgop hrŏm hơbĭt mơ̆? Ƀôdah mơnuih đaŏ dưi hmâo črăn hơgĕt hrŏm hăng mơnuih ƀu đaŏ mơ̆? </verse>
        <verse number="16">Hyư̆m dưi hmâo tơlơi pơgop tơ̆ng krah sang kơkuh pơpŭ Ơi Adai hăng khul rup trah lĕ? Yua kơ ƀing ta jing sang kơkuh pơpŭ Ơi Adai pô hơdip, tui hăng Ơi Adai hmâo laĭ laih:
“Kâo či dŏ amăng ƀing gơñu laih anŭn rơbat nao tơ̆ng krah ƀing gơñu,
Kâo či jing Ơi Adai gơñu,
Laih anŭn gơñu či jing ƀing ană plei Kâo.</verse>
        <verse number="17"> Yua kơ anŭn yơh Khua Yang laĭ:
Brơi ƀing gih tơbiă bĕ mơ̆ng gơñu,
Pơčơlah hĭ bĕ mơ̆ng gơñu,
Laih anŭn anăm ruaih djơ̆ ôh mơnơ̆ng hơƀak drak,
Tui anŭn Kâo či jum ƀing gih;</verse>
        <verse number="18"> Kâo či jing Ama kơ ƀing gih,
laih anŭn ƀing gih či jing ană đah rơkơi, ană đah kơmơi Kâo,
Khua Yang Pô hmâo abih Tơlơi Dưi Mơyang, laĭ.”</verse>
      </chapter>
      <chapter number="7">
        <verse number="1">Ơ ƀing kâo khăp hơeng hơi, yua kơ ƀing ta hmâo khul tơlơi ƀuăn anai, brơi ƀing ta pơrơgoh hĭ ta pô bĕ mơ̆ng abih bang tơlơi grĭ grañ amăng asar đeh laih anŭn bơngăt, laih anŭn ngă brơi bĕ tơlơi hrih rơgoh hiam dưi klă tum amăng tơlơi hwĭ pơpŭ kơ Ơi Adai.</verse>
        <verse number="2">Pioh brơi bĕ sa anih kơ gơmơi amăng pran jua ƀing gih; gơmơi ƀu hmâo ngă soh hăng arăng ôh, gơmơi ƀu hmâo ngă răm kơ hlơi ôh, gơmơi ƀu hmâo ƀơ̆ng kong ngăn arăng ôh. </verse>
        <verse number="3">Kâo ƀu laĭ tơlơi anŭn kiăng klă kơđi kơ ƀing gih ôh, yua kơ hlâo adih kâo hmâo laĭ laih ƀing gih dŏ nanao amăng pran jua ƀing gơmơi, djai hrŏm hơbĭt laih anŭn hơdip hrŏm hơbĭt hăng ƀing gơmơi. </verse>
        <verse number="4">Kâo hmâo tơlơi kơnang biă mă kơ ƀing gih; kâo pơ-ư kâo pô lu biă mă yua kơ ƀing gih; kâo bă hăng tơlơi pơalum. Kâo bă hăng tơlơi hơ̆k mơak ƀơi tơ̆ng krah tơlơi tơnap tap ƀing gơmơi.</verse>
        <verse number="5"> Yua kơ mơ̆ng hrơi gơmơi truh pơ čar Masêđôn, drơi jan gơmơi ƀu hmâo tơlơi pơdơi ôh, samơ̆ gơmơi hmâo tơlơi tơnap tap djŏp mơta — tơlơi pơblah mơ̆ng gah rơngiao laih anŭn tơlơi hyưt hwĭ amăng pran jua. </verse>
        <verse number="6">Samơ̆ Ơi Adai, Pô pơalum ƀing hơtah hơtai, hmâo pơalum laih ƀing gơmơi hăng tơlơi Tit truh, </verse>
        <verse number="7">ƀu djơ̆ kơnơ̆ng yua kơ tơlơi ñu truh đôč ôh, samơ̆ ăt yua kơ mơ̆ng tơlơi pơalum ñu hmâo mă tŭ laih mơ̆ng ƀing gih. Ñu laĭ hăng ƀing gơmơi tơlơi ƀing gih čang tơguan, tơlơi ƀlơ̆ng rơngot, laih anŭn tơlơi ƀing gih hur har kơ kâo, tui anŭn kâo hmâo tơlơi hơ̆k mơak lu hloh dơ̆ng.</verse>
        <verse number="8">Yua kơ wơ̆t dah kâo pơrơngot ƀing gih hăng hră kâo hmâo čih mơit laih kơ ƀing gih, kâo ƀu hơƀlŏk ôh tơlơi anŭn. (Wơ̆t dah hlâo anŭn kâo hmâo hơƀlŏk laih, yua kơ kâo thâo hră anŭn hmâo pơrơngot laih ƀing gih, wơ̆t dah kơnơ̆ng ƀiă đôč). </verse>
        <verse number="9">Ră anai kâo hmâo tơlơi mơak, ƀu djơ̆ ôh yua kơ ƀing gih hmâo tơlơi rơngot laih, samơ̆ yua kơ tơlơi rơngot ƀing gih hmâo ba ƀing gih kơ tơlơi kơhmal tơlơi soh; yua kơ ƀing gih hmâo tơlơi rơngot tui hăng Ơi Adai kiăng, hnŭn yơh, ƀing gơmơi ƀu hmâo ngă răm hơgĕt kơ ƀing gih ôh. </verse>
        <verse number="10">Yua kơ tơlơi rơngot hơning tui hăng tơlơi Ơi Adai kiăng pơjing kơ tơlơi kơhmal kơ tơlơi soh kiăng kơ dưi hmâo tơlơi pơklaih, tơlơi anai ƀu hmâo tơlơi hơgĕt năng lăp kơ hơƀlŏk ôh; samơ̆ tơlơi rơngot hơning tui hăng lŏn tơnah ba truh kơ tơlơi djai. </verse>
        <verse number="11">Hnŭn yơh, ƀing gih lăng bĕ, tơlơi rơngot tui hăng tơlơi Ơi Adai kiăng anŭn hmâo pơjing laih amăng ƀing gih: tơlơi hur har, tơlơi kiăng pơsĭt tơlơi ƀing gih jing jơngeh, tơlơi hơƀlŏk, tơlơi hwĭ bral, tơlơi čang kiăng biă mă, tơlơi tŏng ten, tơlơi pơkơhmal! Amăng djŏp mơta, ƀing gih hmâo pơrơđah laih ƀing gih pô ƀu hmâo tơlơi soh ôh amăng bruă anŭn. </verse>
        <verse number="12">Tui anŭn, wơ̆t dah kâo hmâo čih laih kơ ƀing gih, samơ̆ ƀu djơ̆ kâo čih yua kơ pô ngă soh anŭn ôh, kŏn djơ̆ lơi yua kơ pô arăng hmâo pơsoh laih, samơ̆ kiăng kơ tơlơi hur har ƀing gih hăng gơmơi dưi pơrơđah brơi ƀing gih ƀơi anăp Ơi Adai. </verse>
        <verse number="13">Anŭn jing tơlơi pơalum ƀing gơmơi.
Gah rơngiao kơ tơlơi pơalum anŭn, ƀing gơmơi hmâo tơlơi mơak hloh dơ̆ng yua kơ tơlơi hơ̆k mơak Tit. Yua kơ abih bang ƀing gih hmâo ngă brơi pran jua ñu dŏ rơnŭk rơnua. </verse>
        <verse number="14">Tơdah kâo hmâo pơ-ư laih ƀing gih ƀơƀiă ƀơi anăp Tit, kâo ăt ƀu hmâo tơlơi mlâo hơgĕt ôh; samơ̆ kar hăng abih bang tơlơi gơmơi hmâo laĭ laih kơ ƀing gih jing tơlơi sĭt, ăt kar hăng anŭn mơ̆n tơlơi ƀing gơmơi hmâo pơ-ư ƀơi anăp Tit hmâo pơrơđah laih jing tơlơi sĭt mơ̆n. </verse>
        <verse number="15">Tui anŭn tơlơi ñu khăp kơ ƀing gih lu hloh, tơdang ñu hơdơr kơ tơlơi abih bang ƀing gih gưt asăp, laih anŭn tơlơi ƀing gih tŭ jum ñu hăng tơlơi hwĭ laih anŭn tơtư̆ drơi jan. </verse>
        <verse number="16">Kâo hơ̆k mơak, yua kơ kâo dưi kơnang kơ ƀing gih amăng djŏp mơta tơlơi.</verse>
      </chapter>
      <chapter number="8">
        <verse number="1"> Ơ adơi ayŏng, gơmơi kiăng kơ ƀing gih thâo tơlơi pap Ơi Adai hmâo pha brơi laih kơ Phung Sang Ơi Adai amăng čar Masêđôn. </verse>
        <verse number="2">Tơdang hmâo tơlơi lông lăng amăng tơlơi tơnap tap, samơ̆ gơñu bă blai tơlơi hơ̆k mơak. Amăng tơlơi ƀun rin biă mă, pran jua gơñu čơmah rơbeh blai jai hloh dơ̆ng. </verse>
        <verse number="3">Kâo dưi ngă gơ̆ng jơlan pơsĭt kơ ƀing gơñu, gơñu hmâo hơ̆k mơak pơđup pơyơr tui hăng tơlơi gơñu dưi, laih anŭn ngă rơgao hloh tơlơi gơñu dưi ngă dơ̆ng, </verse>
        <verse number="4">ƀing gơñu kơwưh kơ ƀing gơmơi hăng abih pran jua kiăng biă mă gơmơi brơi ƀing gơñu dưi pơgop djru kơ ƀing rơgoh hiam. </verse>
        <verse number="5">Gơñu hmâo ngă rơgao hloh kơ tơlơi ƀing gơmơi čang rơmang, yua kơ blŭng hlâo gơñu hmâo pơyơr laih gơñu pô kơ Khua Yang, giơ̆ng anŭn kơ ƀing gơmơi, tui hăng tơlơi kiăng Ơi Adai. </verse>
        <verse number="6">Yua kơ anŭn yơh, ƀing gơmơi hmâo pơtrŭt laih Tit ngă pơgiơ̆ng hĭ bruă tơlơi pap anai tơ̆ng krah ƀing gih, kar hăng ñu hmâo čơdơ̆ng ngă laih. </verse>
        <verse number="7">Kar hăng ƀing gih hmâo ngă hiam biă mă laih amăng abih bang bruă: amăng tơlơi đaŏ, tơlơi pơhiăp, tơlơi thâo hluh, amăng abih tơlơi hur har, laih anŭn amăng tơlơi ƀing gih khăp kơ ƀing gơmơi. Brơi ƀing gih ăt ngă hiam hloh dơ̆ng amăng bruă tơlơi pap anai.</verse>
        <verse number="8">Kâo laĭ tơlơi anai ƀu djơ̆ kiăng pơđar ƀing gih ôh, samơ̆ kâo kơnơ̆ng pơrơđah tơlơi hur har ƀing pơkŏn, kiăng pơlông lăng tơlơi khăp ƀing gih jing hur har dơ̆ pă. </verse>
        <verse number="9">Yua kơ ƀing gih thâo laih tơlơi pap Khua Yang ƀing ta Yêsu Krist: wơ̆t dah Ñu jing pơdrŏng, samơ̆ Ñu jing hĭ ƀun rin yua kơ ƀing gih, kiăng kơ mơ̆ng tơlơi ƀun rin Ñu, ƀing gih dưi jing pơdrŏng sah. </verse>
        <verse number="10">Anai tơlơi pơmĭn kâo kơ tơlơi anai: jing sa tơlơi hiam kơ ƀing gih, yua kơ mơ̆ng thŭn hlâo, ƀing gih ƀu djơ̆ kơnơ̆ng jing ƀing mơnuih blŭng hlâo ngă tơlơi anai ôh, samơ̆ ăt dŏ kiăng ngă dơ̆ng. </verse>
        <verse number="11">Ră anai pơgiơ̆ng hĭ bĕ bruă ƀing gih ngă, kar hăng ƀing gih hmâo hur har laih kiăng ngă, brơi ƀing gih pơgiơ̆ng bruă anŭn tui hăng tơlơi ƀing gih dưi. </verse>
        <verse number="12">Tơdah sa čô mơnuih pơyơr hăng pran jua khăp, mơnơ̆ng pơyơr anŭn či dưi mă tŭ, tui hăng tơlơi ƀing gơñu hmâo, ƀu djơ̆ tui hăng tơlơi gơñu ƀu hmâo ôh.</verse>
        <verse number="13">Kâo ƀu kiăng ôh ngă pơdjhul kơ ƀing pơkŏn, laih anŭn ngă pơkơtraŏ kơ ƀing gih, samơ̆ kiăng hmâo tơlơi bơkơnar đôč. </verse>
        <verse number="14">Tơlơi ƀing gih hmâo rơbeh lu ră anai či pơdjơ̆p hĭ tơlơi gơñu kơƀah, laih anŭn kiăng kơ tơlơi ƀing gơñu hmâo rơbeh lu či pơdjơ̆p tơlơi ƀing gih kơƀah. Tui anŭn jing bơkơnar. </verse>
        <verse number="15">Tui hăng hră Ơi Adai Pơhiăp čih laih:
“Hlơi pô pơƀŭt pioh lu ăt ƀu rơbeh ôh,
Laih anŭn hlơi pô pơƀŭt pioh ƀiă ăt ƀu kơƀah mơ̆n.”</verse>
        <verse number="16">Kâo bơni kơ Ơi Adai, Pô hmâo dưm laih amăng pran jua Tit tơlơi hur har thâo bơngơ̆t kơ ƀing gih kar hăng kâo mơ̆n. </verse>
        <verse number="17">Yua kơ ƀu djơ̆ ñu kơnơ̆ng tŭ tơlơi gơmơi rơkâo đôč ôh, samơ̆ ñu pô mơ̆n hur har kiăng nao čuă ƀing gih. </verse>
        <verse number="18">Ƀing gơmơi ăt mơit nao mơ̆n sa čô adơi ayŏng nao hrŏm hăng Tit, jing pô hmâo tơlơi hing ang amăng abih bang Phung Sang Ơi Adai yua kơ tơlơi ñu pơtô Tơlơi Phrâo Hiam. </verse>
        <verse number="19">Ƀu djơ̆ kơnơ̆ng hơdôm anŭn đôč ôh, samơ̆ Phung Sang Ơi Adai hmâo ruah laih ñu brơi hyu hrŏm hăng ƀing gơmơi amăng bruă tơlơi pap gơmơi hlăk dŏ ngă anai, kiăng ngă guh kơang Khua Yang, laih anŭn kiăng pơrơđah pran jua hiam ƀing gơmơi.</verse>
        <verse number="20">Ƀing gơmơi ƀu kiăng ôh arăng jăm ƀuah ƀing gơmơi amăng tơlơi wai lăng mơnơ̆ng brơi pap lu rơbeh anai; </verse>
        <verse number="21">Yua kơ ƀing gơmơi gir kơtir ngă tơlơi tơpă djơ̆, ƀu djơ̆ kơnơ̆ng ƀơi anăp Ơi Adai đôč ôh, samơ̆ wơ̆t ƀơi anăp mơnuih kar kaĭ mơ̆n.</verse>
        <verse number="22">Ƀing gơmơi ăt mơit mơ̆n adơi ayŏng ƀing gơmơi nao hrŏm hơbĭt hăng gơñu, pô gơmơi hmâo lông lăng laih lu wơ̆t laih anŭn ƀuh ñu hur har amăng lu mơta bruă, samơ̆ ră anai ñu hur har hloh dơ̆ng yua kơ ñu đaŏ biă mă kơ ƀing gih. </verse>
        <verse number="23">Bơ kơ Tit, ñu jing gơyut mă bruă laih anŭn pô mă bruă hrŏm hơbĭt hăng kâo kiăng djru ƀing gih. Bơ kơ ƀing adơi ayŏng pơkŏn dơ̆ng, gơñu jing ƀing mơnuih Phung Sang Ơi Adai pơkiaŏ nao, laih anŭn jing tơlơi guh kơang kơ Yang Krist. </verse>
        <verse number="24">Yua kơ anŭn yơh, ƀơi anăp Phung Sang Ơi Adai, pơrơđah pơsĭt bĕ tơlơi khăp ƀing gih, laih anŭn tơlơi gơmơi pơ-ư kơ ƀing gơmơi pô yua kơ ƀing gih.</verse>
      </chapter>
      <chapter number="9">
        <verse number="1">Ră anai ƀu yom ôh kơ kâo čih hră kơ ƀing gih kơ tơlơi pơyơr mơnơ̆ng djru kơ ƀing rơgoh hiam dơ̆ng. </verse>
        <verse number="2">Yua kơ kâo thâo laih tơlơi ƀing gih hur har kiăng djru. Yua kơ tơlơi anŭn kâo hmâo pơ-ư ƀing gih ƀơi anăp ƀing mơnuih pơ Masêđôn tui anai: “Ƀing mơnuih Akai hmâo prăp rơmet laih gơnam kiăng djru mơ̆ng thŭn hlâo.” Laih anŭn tơlơi ƀing gih hur har hmâo pơđĭ pran jua kơ lu ƀing gơñu. </verse>
        <verse number="3">Samơ̆ kâo hmâo pơkiaŏ laih ƀing adơi ayŏng anai nao, kiăng kơ tơlơi gơmơi pơ-ư kơ ƀing gih ƀu jing hĭ đôč đač ôh amăng bruă anai, laih anŭn kiăng kơ ƀing gih prăp rơmet lui hlâo, tui hăng tơlơi kâo hmâo laĭ laih; </verse>
        <verse number="4">hwĭ dah tơdang đơđa ƀing mơnuih Masêđôn rai hrŏm hăng kâo, ƀuh ƀing gih aka prăp rơmet ôh, ƀing gơmơi či mlâo — amăng anŭn wơ̆t kơ ƀing gih ăt kar kaĭ mơ̆n — yua kơ gơmơi đaŏ biă mă kơ ƀing gih. </verse>
        <verse number="5">Tui anŭn, kâo pơmĭn khŏm pơtrŭt ƀing adơi ayŏng nao hlâo pơ ƀing gih, laih anŭn prăp rơmet lui hlâo gơnam đup pơyơr ƀing gih hmâo ƀuăn laih, kiăng kơ bruă đup pơyơr anai hmâo tơlơi prăp pre lui kar hăng gơnam pha brơi mơ̆ng pran jua čơmah ƀu djơ̆ yua kơ tơlơi pơgŏ ôh.</verse>
        <verse number="6">Brơi ƀing gih thâo tơlơi anai: hlơi pô sai ƀiă či hơpuă ƀiă, laih anŭn hlơi pô sai lu či hơpuă lu. </verse>
        <verse number="7">Brơi rĭm čô đup pơyơr tui hăng ñu pơmĭn laih hlâo, ƀu djơ̆ ôh hăng tơlơi rơngot ƀôdah hăng tơlơi pơgŏ, yua kơ Ơi Adai khăp kơ pô pơyơr hăng tơlơi hơ̆k mơak. </verse>
        <verse number="8">Ơi Adai dưi pha brơi kơ ƀing gih tơlơi pap rơbeh rơbai, kiăng kơ ƀing gih dưi hmâo djŏp mơta mơnơ̆ng ƀing gih kiăng, laih anŭn hmâo rơbeh rơbai dơ̆ng kiăng ngă lu mơta bruă hiam. </verse>
        <verse number="9">Tui hăng Hơdrôm Hră Ơi Adai hmâo čih:
“Ñu pha brơi hăng tơlơi čơmah, gŭm djru kơ ƀing ƀun rin;
Tơlơi tơpă Ñu ăt dŏ nanao hlŏng lar.”</verse>
        <verse number="10"> Pô hmâo brơi pơjeh kơ pô sai laih anŭn ƀañ tơpŭng jing mơnơ̆ng ƀơ̆ng, či brơi laih anŭn pơlar pơjeh ƀing gih sai, laih anŭn či pơđĭ lu boh tŭ yua kơ tơlơi tơpă ƀing gih. </verse>
        <verse number="11">Ƀing gih či čăt đĭ amăng lu mơta tơlơi, kiăng kơ dưi ngă bruă tơlơi pap. Laih anŭn găn mơ̆ng ƀing gơmơi arăng či bơni kơ Ơi Adai. </verse>
        <verse number="12">Yua kơ bruă ƀing gih ngă anai ƀu djơ̆ kơnơ̆ng pơhrăp tơlơi kiăng kơ ƀing rơgoh hiam đôč ôh, samơ̆ ăt ngă brơi lu mơnuih bơni kơ Ơi Adai dơ̆ng. </verse>
        <verse number="13">Yua mơ̆ng bruă djru anai lu mơnuih či pơ-ư pơang Ơi Adai, yua kơ tơlơi gưt asăp kơ Tơlơi Phrâo Hiam Yang Krist ƀing gih hmâo pơhaih, laih anŭn yua kơ tơlơi ƀing gih čơmah pha brơi ƀing gơñu wơ̆t kơ abih bang ƀing pơkŏn; </verse>
        <verse number="14">gơñu khăp hơeng laih anŭn iâu laĭ kơ ƀing gih, yua kơ tơlơi Ơi Adai pap yom pơphan hmâo pha brơi ƀing gih. </verse>
        <verse number="15">Bơni kơ Ơi Adai yua kơ tơlơi Ñu pha brơi ƀu dưi pơblang ôh.</verse>
      </chapter>
      <chapter number="10">
        <verse number="1">Kâo, Pôl, hăng tơlơi tơdu rơun laih anŭn tơlơi hiam klă Yang Krist kâo kơwưh ƀing gih — kâo jing mơnuih rơun tơdu tơdang ƀơi anăp ƀing gih, samơ̆ tơdang ataih mơ̆ng ƀing gih kâo jing hơtai khĭn biă mă. </verse>
        <verse number="2">Kâo kơwưh ƀing gih tơdang kâo dŏ ƀơi anăp ƀing gih, anăm pơgŏ ôh kâo yua tơlơi hơtai khĭn jing tơlơi kâo yua kiăng pơkơdơ̆ng hăng ƀing pơmĭn kơ ƀing gơmơi ngă tui hăng tơlơi phiăn asar đeh. </verse>
        <verse number="3">Yua kơ wơ̆t dah ƀing gơmơi hơdip amăng asar đeh, samơ̆ ƀing gơmơi ƀu pơblah tui hăng asar đeh ôh. </verse>
        <verse number="4">Gơnam pơblah ƀing gơmơi yua kiăng pơblah ƀu djơ̆ jing khul gơnam pơblah asar đeh ôh, samơ̆ jing tơlơi dưi mơyang Ơi Adai kiăng kơ pơrai kơđông yang sat; </verse>
        <verse number="5">gơmơi pơglưh hĭ khul tơlơi pơrơjah pơgăl laih anŭn abih bang tơlơi pơgao pơkơdơ̆ng glaĭ tơlơi thâo krăn Ơi Adai, laih anŭn pơgŏ abih bang tơlơi pơmĭn khŏm tui gưt kơ Yang Krist. </verse>
        <verse number="6">Ƀing gơmơi ăt pre rơmet kiăng pơkra abih bang ƀing ƀu tui gưt, tơdah tơlơi ƀing gih tui gưt tum klă laih.</verse>
        <verse number="7">Ƀing gih kơnơ̆ng ƀuh mơnơ̆ng ƀơi anăp mơta ƀing gih đôč. Tơdah sĭt ih lơ̆m kơ Yang Krist, brơi ih pơmĭn glaĭ bĕ, tơdah ih lơ̆m kơ Yang Krist, ƀing gơmơi ăt lơ̆m kơ Yang Krist kar kaĭ mơ̆n. </verse>
        <verse number="8">Wơ̆t dah kâo pơ-ư kơ kâo pô rơgao hơnơ̆ng ƀiă yua kơ tơlơi dưi Khua Yang hmâo brơi laih kơ kâo kiăng djru ƀing gih rai kơ prŏng ƀu djơ̆ kiăng pơrai pơglưh hĭ ƀing gih ôh, kâo ăt ƀu mlâo ôh. </verse>
        <verse number="9">Kâo ƀu kiăng ôh arăng pơmĭn kâo pơhwĭ ƀing gih hăng hră kâo mơit. </verse>
        <verse number="10">Yua kơ hmâo pô laĭ: “Hră ñu mơit jing kơtraŏ laih anŭn khăng khơ̆t, samơ̆ tơdah ƀuh ƀô̆ mơta ñu jing tơdu laih anŭn tơlơi ñu pơhiăp ƀu yom ôh.” </verse>
        <verse number="11">Brơi kơ ƀing pơhiăp tui anŭn khŏm thâo hluh hyư̆m tơlơi ƀing gơmơi čih amăng hră hlăk gơmơi rơkut, ƀing gơmơi ăt či ngă tui anŭn mơ̆n tơdah gơmơi ƀuh ƀô̆ mơta.</verse>
        <verse number="12">Ƀing gơmơi ƀu khĭn pơkă ƀôdah pơhmô gơmơi pô hăng ƀing mơnuih pơ-ư kơ gơñu pô. Samơ̆ tơdah ƀing gơñu pơkă gơñu pô hăng pô pơkŏn, laih anŭn tơdah gơñu pơhmô gơñu pô hăng pô pơkŏn, tui anŭn ƀing gơñu ƀu hmâo tơlơi thâo hluh ôh. </verse>
        <verse number="13">Gah kơ ƀing gơmơi, ƀu či pơ-ư kơ gơmơi pô rơgao hơnơ̆ng đơi ôh, samơ̆ kơnơ̆ng amăng hơnơ̆ng Ơi Adai hmâo pơkơčah laih, amăng hơnơ̆ng hmâo pơkơčah anŭn hmâo wơ̆t kơ ƀing gih mơ̆n. </verse>
        <verse number="14">Yua kơ ƀing gơmơi ƀu nao rơgao hơnơ̆ng gơmơi pô ôh, kar hăng ƀing gơmơi aka nao djơ̆ pơ ƀing gih; samơ̆ biă mă ƀing gơmơi jing ƀing blŭng hlâo ba Tơlơi Phrâo Hiam Yang Krist kơ ƀing gih. </verse>
        <verse number="15">Ƀing gơmơi ƀu pơ-ư gơmơi pô rơgao hơnơ̆ng đơi ôh amăng bruă ƀing pơkŏn ngă; samơ̆ tơlơi ƀing gơmơi čang rơmang anŭn jing tơlơi đaŏ ƀing gih rai kơ prŏng, bruă ƀing gơmơi tơ̆ng krah ƀing gih či jing prŏng hloh dơ̆ng, </verse>
        <verse number="16">hnŭn kah ƀing gơmơi dưi ră ruai Tơlơi Phrâo Hiam amăng čar pơkŏn dơ̆ng, samơ̆ ƀu pơ-ư kơ khul bruă hmâo ngă laih amăng anih pô pơkŏn. </verse>
        <verse number="17">“Hlơi pô pơ-ư kơ ñu pô brơi ñu pơ-ư bĕ ñu pô amăng Khua Yang.” </verse>
        <verse number="18">Yua kơ ƀu djơ̆ ôh mơnuih pơ-ư kơ ñu pô či hmâo tơlơi arăng tŭ ư, samơ̆ kơ pô Khua Yang bơni yơh.</verse>
      </chapter>
      <chapter number="11">
        <verse number="1">Kâo kiăng kơ ƀing gih gir tŭ ƀiă amăng tơlơi mlŭk kâo. Sĭt yơh, brơi ƀing gih gir tŭ. </verse>
        <verse number="2">Kâo gar kơ ƀing gih kar hăng tơlơi gar Ơi Adai. Yua kơ kâo hmâo djă kong brơi laih ƀing gih hăng sa čô rơkơi đôč, ba pơdah ƀing gih kar hăng sa čô đah kơmơi dra hmŭm rơgoh hơčih kơ Yang Krist. </verse>
        <verse number="3">Samơ̆ kâo hwĭ, kar hăng ala hmâo plư laih HʼÊwa hăng tơlơi ñu pleč ƀlor hyư̆m pă, ăt kar hăng anŭn mơ̆n tơlơi pơmĭn ƀing gih či weh đuaĭ hĭ mơ̆ng tơlơi tơpă sĭt laih anŭn rơgoh hơčih ƀing gih hmâo jao laih gih pô kơ Yang Krist. </verse>
        <verse number="4">Yua kơ tơdah hmâo hlơi rai pơtô kơ ƀing gih sa Yêsu pơkŏn phara hăng Pô ƀing gơmơi hmâo pơtô laih, ƀôdah tơdah ƀing gih hmâo mă tŭ laih sa yang pơkŏn phara hăng Yang Bơngăt Hiam ƀing gih hmâo tŭ mă laih, ƀôdah tơdah ƀing gih tŭ mă sa Tơlơi Phrâo Hiam pơkŏn phara hăng Tơlơi Phrâo Hiam ƀing gih hmâo tŭ mă laih, sĭt yơh ƀing gih ăt tañ tŭ tơlơi anŭn mơ̆n!</verse>
        <verse number="5">Kâo pơmĭn, kâo ƀu jing anĕt hloh kơ ƀing khua ding kơna prŏng yom pơphan hloh anŭn ôh. </verse>
        <verse number="6">Wơ̆t dah kâo pơhiăp ƀu hiam ôh, samơ̆ kâo hmâo tơlơi thâo hluh, amăng djŏp mơta tơlơi ƀing gơmơi hmâo pơrơđah klă laih tơlơi anŭn ƀơi tơ̆ng krah abih bang mơnuih.</verse>
        <verse number="7">Kâo hmâo tơlơi soh glaĭ hơgĕt mơ̆ tơdang kâo luă gŭ kâo pô kiăng kơ ƀing gih dưi hmâo tơlơi pŭ pơđĭ? Ƀôdah tơdang kâo hmâo pơtô laih Tơlơi Phrâo Hiam Ơi Adai kơ ƀing gih hăng tơlơi đôč đač? </verse>
        <verse number="8">Kâo klĕ dŏp mơ̆ng Phung Sang Ơi Adai pơkŏn, tơdang kâo mă tŭ mơnơ̆ng djru mơ̆ng ƀing gơñu, kiăng buih bruă kơ ƀing gih. </verse>
        <verse number="9">Laih anŭn tơdang dŏ hrŏm hăng ƀing gih, hlăk kâo kơƀah mơnơ̆ng, kâo ƀu hmâo pơkơtraŏ ƀing gih ôh. Yua kơ ƀing adơi ayŏng hmâo rai mơ̆ng čar Masêđôn djru laih khul mơnơ̆ng kâo kơƀah. Wơ̆t dah bruă hơgĕt tŭ mơ̆n, kâo ăt răng kiăng kơ ƀu ngă pơkơtraŏ ƀing gih ôh, laih anŭn kâo či ngă nanao tui anŭn. </verse>
        <verse number="10">Tui hăng tơlơi sĭt Yang Krist hmâo dŏ amăng kâo, ƀu hmâo hlơi amăng čar Akai anai dưi ngă brơi kâo lui hĭ kơ tơlơi kâo dưi pơ-ư kơ kâo pô amăng bruă anai. </verse>
        <verse number="11">Hyư̆m? Yua kơ kâo ƀu khăp kơ ƀing gih hă? Ơi Adai thâo kâo khăp kơ ƀing gih!</verse>
        <verse number="12">Samơ̆ tơlơi kâo hlăk ngă, kâo či ngă dơ̆ng, kiăng pơglưh hĭ mông gal kơ ƀing mơnuih hơduah mông gal kiăng pơđĭ gơñu pô, gơñu laĭ gơñu ăt jing kar hăng ƀing gơmơi mơ̆n. </verse>
        <verse number="13">Yua kơ ƀing anŭn jing ƀing khua ding kơna ƀlor, ƀing mă bruă apah pleč ƀlor, gơñu ngă ƀlor mă gơñu pô jing ƀing khua ding kơna Yang Krist. </verse>
        <verse number="14">Tơlơi anŭn ƀu hmâo dŏ kơtuă ôh, wơ̆t kơ Satan ăt ngă ƀlor mă ñu pô jing sa čô ling jang adai bơngač kơmlă. </verse>
        <verse number="15">Tui anŭn ƀu hmâo dŏ kơtuă ôh tơdah ƀing ding kơna Satan ngă ƀlor mă ñu pô jing ding kơna kơ tơlơi tơpă. Ƀơi hnal tuč ƀing gơñu či mă tŭ tui hăng bruă ƀing gơñu hmâo ngă.</verse>
        <verse number="16">Kâo laĭ glaĭ dơ̆ng, anăm hlơi pơmĭn kơ kâo jing kar hăng mơnuih mlŭk ôh; samơ̆ wơ̆t dah ƀing gih pơmĭn tui anŭn, tŭ ư bĕ kâo kar hăng sa čô mơnuih mlŭk, kiăng kơ kâo ăt dưi pơ-ư kâo pô ƀiă. </verse>
        <verse number="17">Tơlơi kâo dŏ pơhiăp, kâo ƀu pơhiăp tui hăng tơlơi dưi mơ̆ng Khua Yang ôh, samơ̆ kar hăng sa čô mơnuih mlŭk hăng tơlơi khĭn pơ-ư kâo pô. </verse>
        <verse number="18">Yua kơ hmâo lu mơnuih pơ-ư gơñu pô tui hăng asar đeh, kâo ăt kar kaĭ mơ̆n či pơ-ư kơ kâo pô. </verse>
        <verse number="19">Yua kơ ƀing gih yap ƀing gih jing mơnuih kơhnâo, samơ̆ mơak gir tŭ hăng ƀing mơnuih mlŭk. </verse>
        <verse number="20">Yua kơ ƀing gih tŭ ư mă ƀing gih jing hlŭn, ƀôdah plah sua mă dram gơnam ƀing gih, ƀôdah ƀơ̆ng kong ngăn ƀing gih, mưč mač kơ ƀing gih ƀôdah pah meng ƀing gih. </verse>
        <verse number="21">Kâo mlâo hañ tơdang kâo laĭ, ƀing gơmơi hơtai lêl ƀu dưi ngă tui anŭn ôh.
Kâo pơhiăp kar hăng sa čô mơnuih mlŭk, samơ̆ tơdah arăng khĭn pơ-ư kơ ñu pô kâo pô ăt khĭn pơ-ư kơ kâo pô kar kaĭ mơ̆n kơ tơlơi anŭn. </verse>
        <verse number="22">Ƀing gơñu jing mơnuih Hêbrơ mơ̆? Kâo kar kaĭ mơ̆n. Ƀing gơñu jing mơnuih Israel mơ̆? Kâo kar kaĭ mơ̆n. Ƀing gơñu jing ƀing ană tơčo Abraham mơ̆? Kâo kar kaĭ mơ̆n. </verse>
        <verse number="23">Ƀing gơñu jing ƀing ding kơna Yang Krist mơ̆? Kâo pơhiăp kar hăng sa čô mơnuih hưt, Kâo hloh kơ anŭn dơ̆ng, kâo mă bruă lu hloh. Arăng krư̆ kâo lu wơ̆t hloh. Arăng taih kâo ƀu thâo yap ôh, laih anŭn lu wơ̆t kâo ƀiă či djai. </verse>
        <verse number="24">Rơma wơ̆t ƀing Yuđa taih kâo, rĭm wơ̆t klâo pluh dua rơpăn hmăt; </verse>
        <verse number="25">Klâo wơ̆t arăng taih kâo hăng gai, sa wơ̆t arăng glŏm kâo boh pơtâo, klâo wơ̆t kâo bưp kompăn trăm; kâo hmâo dŏ laih sa hrơi sa mlam amăng ia rơsĭ pơpuh pơđung hyu. </verse>
        <verse number="26">Amăng lu tơlơi kâo hyu, kâo bưp tơlơi hyưt pưt ƀơi ia krong, hyưt pưt mơ̆ng ƀing klĕ dŏp, mơ̆ng ƀing ană plei kâo pô, mơ̆ng ƀing djuai tuai, hyưt pưt amăng plei prŏng, amăng tơdrŏn tač, ƀơi ia rơsĭ, mơ̆ng ƀing adơi ayŏng ƀlor. </verse>
        <verse number="27">Kâo gir mă bruă gleh laih anŭn tơnap tap, lu wơ̆t kâo dŏ krŏng amăng mlam, ư̆ rơpa laih anŭn mơhao, lu wơ̆t ƀu hmâo mơnơ̆ng ƀơ̆ng huă ôh, rơŏt guam, laih anŭn ƀu hmâo sum ao ôh. </verse>
        <verse number="28">Laih anŭn gah rơngiao kơ khul tơlơi anŭn, rĭm hrơi kâo hmâo tơlơi kơtraŏ yua kơ ƀlơ̆ng bơngơ̆t kơ abih bang Phung Sang Ơi Adai. </verse>
        <verse number="29">Hmâo hlơi tơdu, kâo ƀu tơdu ôh hă? Hmâo mơ̆ hlơi rơbuh amăng tơlơi soh, laih anŭn kâo ƀu ruă pran jua rơngot kơ tơlơi anŭn ôh?</verse>
        <verse number="30">Tơdah khŏm pơ-ư kơ kâo pô, kâo či pơ-ư kơ khul tơlơi tơdu kâo đôč. </verse>
        <verse number="31">Ơi Adai, Ama kơ Khua Yang Yêsu, Pô lăp arăng pơpŭ bơni hlŏng lar, thâo kâo ƀu ƀlor ôh. </verse>
        <verse number="32">Pơ plei Damas khua prŏng dŏ gah yŭ kơ pơtao Arêtas brơi arăng gak wai plei Damas kiăng mă čaŏ kâo, </verse>
        <verse number="33">samơ̆ arăng pơañreng trŭn kâo hăng bai mơ̆ng amăng phă anĕt kơtuai pơnăng plei, laih anŭn kâo hmâo klaih mơ̆ng tơngan ñu.</verse>
      </chapter>
      <chapter number="12">
        <verse number="1">Kâo khŏm pơ-ư kơ kâo pô, wơ̆t dah tơlơi anŭn ƀu hmâo tơlơi tŭ yua ôh, samơ̆ kâo či pơhiăp djơ̆ kơ khul tơlơi pơƀuh laih anŭn tơlơi bơrơđah mơ̆ng Khua Yang. </verse>
        <verse number="2">Kâo thâo sa čô mơnuih amăng Krist, rơgao mơ̆ng anai pluh pă thŭn Ơi Adai hmâo ba đĭ ñu truh pơ adai tal klâo, (thâo dah amăng drơi jan ƀôdah gah rơngiao kơ drơi jan, kâo ƀu thâo ôh, Ơi Adai yơh thâo.) </verse>
        <verse number="3">Kâo thâo mơnuih anŭn (thâo dah amăng drơi jan ƀôdah gah rơngiao drơi jan, kâo ƀu thâo ôh, Ơi Adai thâo) </verse>
        <verse number="4">Ơi Adai hmâo pŭ ba laih truh pơ Parađi, pơ anŭn, ñu hmư̆ tơlơi ƀu dưi ră ruai glaĭ ôh, laih anŭn ƀu hmâo hlơi dưi ruai glaĭ mơ̆n. </verse>
        <verse number="5">Kâo či pơ-ư kơ kâo pô yua kơ mơnuih anŭn, samơ̆ kơ kâo pô kâo ƀu či pơ-ư ôh, kơnơ̆ng kâo či pơ-ư kơ kâo pô kơ khul tơlơi tơdu kâo đôč. </verse>
        <verse number="6">Samơ̆ tơdah kâo kiăng pơ-ư kơ kâo pô, kâo ăt ƀu jing mơnuih mlŭk lơi, yua kơ kâo pơhiăp tơlơi sĭt. Samơ̆ kâo ƀu ngă tui anŭn ôh, kiăng anăm hmâo mơnuih pơmĭn kơ kâo rơgao hloh kơ tơlơi gơñu ƀuh amăng kâo, ƀôdah hmư̆ mơ̆ng kâo.</verse>
        <verse number="7">Kiăng djă krơ̆ng kâo klaih mơ̆ng tơlơi pơgao kơ lu tơlơi bơrơđah yom pơphan anai, sa ară drơi dưm amăng drơi jan kâo, jing sa čô ding kơna Satan ngă pơtơnap kâo, kiăng kơ kâo ƀu pơgao ôh. </verse>
        <verse number="8">Klâo wơ̆t laih kâo kơwưh kơ Khua Yang mă pơđuaĭ tơlơi anŭn mơ̆ng kâo; </verse>
        <verse number="9">samơ̆ Ñu laĭ: “Tơlơi pap Kâo djŏp laih kơ ih, yua kơ tơlơi dưi kơtang Kâo dưi jing tum klă amăng tơlơi tơdu ih.” Yua kơ anŭn yơh kâo hơ̆k mơak biă mă pơ-ư kâo pô kơ khul tơlơi tơdu kâo, kiăng kơ tơlơi dưi kơtang Yang Krist dưi dŏ amăng kâo. </verse>
        <verse number="10">Hnŭn yơh yua kơ Yang Krist kâo mơak tŭ tơlơi tơdu, tơlơi arăng hơtoh djraĭ, tơlơi gleh glăn, tơlơi arăng ngă sat, laih anŭn tơlơi răm ruă; yua kơ tơdang kâo tơdu, hlăk anŭn yơh kâo jing kơtang.</verse>
        <verse number="11">Kâo jing hĭ laih mơnuih mlŭk! Yua kơ ƀing gih pơgŏ kâo khŏm tui anŭn, djơ̆ biă mă ƀing gih khŏm pơ-ư kâo. Yua kơ wơ̆t dah kâo ƀu rup rap tŭ mơ̆n, kâo ăt ƀu jing anĕt hloh kơ ƀing khua ding kơna prŏng prin yom pơphan anŭn ôh. </verse>
        <verse number="12">Khul gru kơnăl kơ tơlơi kâo jing sa čô khua ding kơna sĭt hmâo bơrơđah laih tơ̆ng krah ƀing gih hăng tơlơi gir añ, khul gru mơsêh mơyang, khul tơlơi yom pơphan laih anŭn khul bruă dưi mơyang. </verse>
        <verse number="13">Yua kơ, gah rơngiao kơ tơlơi kâo ƀu pơkơtraŏ ƀing gih, hmâo tơlơi hơgĕt ƀing gih ƀu dơm kơnar hăng ƀing Phung Sang Ơi Adai pơkŏn mơ̆? Pap brơi kơ kâo yua tơlơi ƀu dơm kơnar anŭn hŏ.</verse>
        <verse number="14">Anai jing tal klâo kâo prăp rơmet kiăng nao pơ ƀing gih, laih anŭn kâo ƀu či pơkơtraŏ ƀing gih ôh, yua kơ kâo ƀu sem hơduah dram gơnam ƀing gih ôh, samơ̆ kâo kiăng pô ƀing gih. Yua kơ ƀu djơ̆ ôh ƀing ană bă khŏm pơkom pioh dram gơnam kơ amĭ ama, samơ̆ amĭ ama yơh pơkom pioh dram gơnam kơ ƀing ană bă gơñu. </verse>
        <verse number="15">Kâo mơak biă mă plai hĭ abih hơgĕt mơnơ̆ng kâo hmâo wơ̆t tơlơi hơdip kâo pô yua kơ ƀing gih. Tơdah kâo khăp kơ ƀing gih jai lu hloh, ƀing gih či khăp kơ kâo jai ƀiă hloh hă?</verse>
        <verse number="16">Kâo pô aka pơkơtraŏ ƀing gih ôh, samơ̆ ƀing gih yap kâo kar hăng mơnuih mơneč sat, dưi hăng ƀing gih yua mơ̆ng tơlơi plư. </verse>
        <verse number="17">Kâo ƀơ̆ng dram gơnam ƀing gih mơ̆, mơ̆ng ƀing mơnuih kâo hmâo pơkiaŏ nao laih pơ ƀing gih? </verse>
        <verse number="18">Kâo hmâo pơtrŭt Tit nao, laih anŭn pơkiaŏ sa čô adơi ayŏng nao hrŏm hơbĭt hăng ñu, hyư̆m Tit hmâo pơplơ̆m ƀing gih mơ̆? Ƀu djơ̆ ôh hă ƀing gơmơi hmâo hrŏm hơbĭt sa tơlơi pơmĭn hăng hrŏm hơbĭt sa jơlan rơbat?</verse>
        <verse number="19">Năng ai ƀing gih pơmĭn ƀing gơmơi pơgang gơmơi pô ƀơi anăp ƀing gih. Ư ưh, Ơ ƀing kâo khăp hơeng, amăng Krist gơmơi pơhiăp ƀơi anăp Ơi Adai, laih anŭn amăng abih bang tơlơi anŭn kơnơ̆ng yua kơ kiăng djru pơdơ̆ng pơjing ƀing gih. </verse>
        <verse number="20">Yua kơ kâo hwĭ, tơdang kâo truh laih anŭn ƀuh ƀing gih ƀu djơ̆ tui hăng tơlơi kâo čang tơguan ôh, laih anŭn ƀing gih či ƀuh kâo ƀu djơ̆ tui hăng tơlơi ƀing gih čang tơguan kar kaĭ mơ̆n. Kâo hwĭ tơ̆ng krah ƀing gih ăt hmâo tơlơi pơrơdjơ̆ pơrơsao, tơlơi moañ, tơlơi hil, tơlơi et klih, tơlơi pơhiăp sat, tơlơi pơčeh, tơlơi pơgao, laih anŭn tơlơi rŭng ƀung. </verse>
        <verse number="21">Kâo hwĭ, tơdang kâo truh dơ̆ng, Ơi Adai kâo či pơmlâo kâo ƀơi anăp ƀing gih, laih anŭn kâo khŏm čŏk hia yua kơ hmâo lu ƀing mơnuih ngă soh laih mơ̆ng hlâo, samơ̆ ƀu kơhmal ôh tơlơi hơƀak drak, tơlơi rih răm, tơlơi sat ƀai ƀing gơñu ngă laih.</verse>
      </chapter>
      <chapter number="13">
        <verse number="1"> Anai jing tal klâo kâo nao pơ ƀing gih. “Abih tơlơi phong arăng či pơklă kơjăp hăng tơlơi ngă gơ̆ng jơlan mơ̆ng dua ƀôdah klâo čô mơnuih.” </verse>
        <verse number="2">Kâo hmâo khă pơthâo laih ƀing ngă soh hlâo adih laih anŭn abih bang ƀing pơkŏn khŏm răng mơ̆n, laih anŭn kâo khă pơthâo ƀing gơñu ră anai tơdang kâo rơkut kar hăng kâo hmâo ngă laih hlăk kâo nao čuă ngui ƀing gih tal dua, tơdah kâo truh dơ̆ng kâo ƀu či pap brơi ƀing gơñu ôh — </verse>
        <verse number="3">Yua kơ ƀing gih kiăng ƀuh tơlơi pơsĭt Krist pơhiăp găn kâo. Ñu ƀu jing tơdu ôh amăng bruă Ñu ngă kơ ƀing gih, samơ̆ Ñu jing pô bă hăng tơlơi dưi mơyang tơ̆ng krah ƀing gih. </verse>
        <verse number="4">Wơ̆t dah arăng hmâo pơ̆ng laih Ñu ƀơi kơyâo bơrơkal amăng tơlơi Ñu tơdu, samơ̆ Ñu dŏ hơdip amăng tơlơi dưi mơyang Ơi Adai. Ƀing gơmơi kar kaĭ mơ̆n, wơ̆t dah tơdu amăng Ñu, samơ̆ hăng tơlơi dưi mơyang Ơi Adai ƀing gơmơi či hơdip hăng Ñu, kiăng kơ dŏ dơ̆ng ƀơ̆ng huă hăng ƀing gih.</verse>
        <verse number="5">Kơsem lăng bĕ ƀing gih pô kiăng kơ thâo ƀing gih ăt dŏ amăng tơlơi đaŏ mơ̆. Lông lăng bĕ ƀing gih pô. Ƀing gih ƀu thâo ôh hă Yêsu Krist dŏ amăng ƀing gih? — kơnơ̆ng tơdah ƀing gih ƀu dưi tơl ôh hơnơ̆ng pơkă. </verse>
        <verse number="6">Kâo čang rơmang ƀing gih či thâo ƀu djơ̆ ôh ƀing gơmơi ƀu tơl hơnơ̆ng pơkă. </verse>
        <verse number="7">Samơ̆ ƀing gơmơi iâu laĭ kơ Ơi Adai, kiăng kơ ƀing gih ƀu ngă khul tơlơi soh ôh — ƀu djơ̆ ôh kiăng pơrơđah ƀing gơmơi pô tơl hơnơ̆ng pơkă, samơ̆ kiăng kơ ƀing gih dưi ngă khul tơlơi djơ̆, wơ̆t dah arăng pơmĭn ƀing gơmơi ƀu tơl ôh amăng hơnơ̆ng pơkă anŭn. </verse>
        <verse number="8">Yua kơ ƀing gơmơi ƀu dưi ngă ôh sa mơta tơlơi pơkơdơ̆ng hăng tơlơi sĭt, samơ̆ kơnơ̆ng pơhluai tui tơlơi sĭt đôč. </verse>
        <verse number="9">Yua kơ ƀing gơmơi mơak hlăk ƀing gơmơi tơdu laih anŭn ƀing gih jing kơtang. Tơlơi gơmơi iâu laĭ anŭn jing kiăng kơ ƀing gih truh tơl kơ tơlơi tum klă. </verse>
        <verse number="10">Hnŭn yơh, hlăk kâo rơkut mơ̆ng ƀing gih, kâo čih khul tơlơi anai, kiăng kơ tơ kâo truh pơ ƀing gih kâo ƀu či khăng khĭp ôh tơdang kâo yua tơlơi dưi Khua Yang hmâo brơi laih kơ kâo jing tơlơi dưi kiăng djru ƀing gih rai kơ prŏng, ƀu djơ̆ kiăng pơglưh ƀing gih ôh.</verse>
        <verse number="11">Hnal tuč, Ơ ƀing adơi ayŏng, hơ̆k mơak bĕ, gir kơtir bĕ tơl truh tơlơi tum klă, pơtrŭt pơđĭ pran jua tơdruă bĕ, brơi ƀing gih hmâo sa pran jua, hơdip rơnŭk rơnua bĕ hăng tơdruă, Ơi Adai kơ tơlơi khăp laih anŭn tơlơi rơnŭk rơnua či dŏ hrŏm hơbĭt hăng ƀing gih.</verse>
        <verse number="12">Brơi ƀing gih kơkuh tơña kơ tơdruă ƀing gih hăng tơlơi čŭm rơgoh hiam. Abih bang ƀing rơgoh hiam mơit tơlơi čuă ngui hăng ƀing gih.</verse>
        <verse number="13">Rơkâo tơlơi pap Khua Yang Yêsu Krist, tơlơi khăp Ơi Adai, laih anŭn tơlơi pơgop lir Yang Bơngăt Hiam, dŏ hrŏm hơbĭt hăng abih bang ƀing gih.</verse>
      </chapter>
    </book>
    <book number="48">
      <chapter number="1">
        <verse number="1">Pôl, khua ding kơna ƀu djơ̆ mơ̆ng ană mơnuih ƀôdah mơ̆ng tơlơi dưi ană mơnuih pơjing brơi ôh, samơ̆ mơ̆ng Khua Yang Yêsu Krist laih anŭn Ơi Adai Ama, Pô hmâo pơhơdip glaĭ Yêsu mơ̆ng ƀing djai, </verse>
        <verse number="2">wơ̆t abih bang ƀing adơi ayŏng dŏ hrŏm hơbĭt hăng kâo, čih mơit kơ Phung Sang Ơi Adai pơ čar Galati.</verse>
        <verse number="3">Rơkâo kơ Ơi Adai, Ama ƀing ta, laih anŭn Khua Yang Yêsu Krist pha brơi kơ ƀing gih tơlơi pap laih anŭn tơlơi rơnŭk rơnua. </verse>
        <verse number="4">Khua Yang Yêsu Krist hmâo jao laih Ñu pô yua kơ tơlơi soh ƀing ta, kiăng pơklaih ƀing ta mơ̆ng rơnŭk soh sat anai, tui hăng tơlơi Ơi Adai Ama ƀing ta kiăng. </verse>
        <verse number="5">Kơ Ñu yơh tơlơi guh kơang nanao hlŏng lar. Amen!</verse>
        <verse number="6">Kâo dŏ kơtuă biă mă kơ ƀing gih hăt lui hĭ Pô hmâo iâu laih ƀing gih hăng tơlơi pap Yang Krist, kiăng kơ đuaĭ tui Tơlơi Phrâo Hiam pơkŏn. </verse>
        <verse number="7">Ƀu hmâo ôh Tơlơi Phrâo Hiam pơkŏn dơ̆ng, samơ̆ hmâo đơđa mơnuih kiăng ngă pơrŭng tơlơi pơmĭn ƀing gih laih anŭn kiăng pơsoh Tơlơi Phrâo Hiam Yang Krist. </verse>
        <verse number="8">Samơ̆ wơ̆t dah gơmơi, ƀôdah sa čô ling jang mơ̆ng adai pơtô kơ ƀing gih sa Tơlơi Phrâo Hiam phara hăng Tơlơi Phrâo Hiam ƀing gơmơi hmâo pơtô laih kơ ƀing gih, mơnuih anŭn lăp kơ Ơi Adai hơtơ̆m pah hĭ ñu yơh! </verse>
        <verse number="9">Kar hăng ƀing gơmơi hmâo laĭ laih hlâo dih, tui anŭn ră anai kâo lơ̆k glaĭ dơ̆ng, tơdah hlơi pơtô kơ ƀing gih sa Tơlơi Phrâo Hiam phara hăng Tơlơi Phrâo Hiam ƀing gih hmâo mă tŭ laih, mơnuih anŭn lăp kơ Ơi Adai hơtơ̆m pah hĭ ñu.</verse>
        <verse number="10">Ră anai, kâo tui hơduah tơlơi ană mơnuih tŭ ư mơ̆, ƀôdah tơlơi Ơi Adai tŭ ư? Ƀôdah kâo kiăng bơmơak kơ ană mơnuih mơ̆? Tơdah kâo ăt kiăng bơmơak kơ ană mơnuih, kâo ƀu jing ding kơna Yang Krist tah.</verse>
        <verse number="11">Ơ ƀing adơi ayŏng, kâo kiăng kơ ƀing gih thâo Tơlơi Phrâo Hiam kâo hmâo pơtô laih ƀu djơ̆ Tơlơi Phrâo Hiam tơbiă rai mơ̆ng ană mơnuih ôh. </verse>
        <verse number="12">Yua kơ kâo ƀu mă tŭ ôh tơlơi anŭn mơ̆ng ană mơnuih, ăt kŏn hmâo hlơi pô pơhrăm brơi kâo lơi, samơ̆ ñu tơbiă rai mơ̆ng tơlơi Yêsu Krist hmâo bơrơđah brơi laih kơ kâo.</verse>
        <verse number="13"> Yua kơ ƀing gih hmâo hmư̆ hing laih tơlơi kâo dŏ dơ̆ng ƀơ̆ng huă hlâo dih tơdang kâo tui tơlơi đaŏ ƀing Yuđa. Kâo hmâo ngă sat kơtang biă mă, gir kơtir kiăng pơrai Phung Sang Ơi Adai kơ Ơi Adai. </verse>
        <verse number="14">Amăng tơlơi đaŏ ƀing Yuđa, kâo rơgao hloh kơ abih bang ƀing mơnuih Yuđa hrŏm hơbĭt rơnŭk hăng kâo, yua kơ kâo hur har biă mă tui hăng tơlơi phiăn ƀing ơi adon kâo.</verse>
        <verse number="15"> Samơ̆ Ơi Adai, Pô hmâo ruah laih kâo mơ̆ng kian amĭ kâo, laih anŭn hăng tơlơi pap Ñu iâu kâo, </verse>
        <verse number="16">Ñu mơak kiăng bơrơđah Ană Ñu kơ kâo, kiăng kơ kâo dưi pơtô Tơlơi Phrâo Hiam Ană Ñu amăng ƀing djuai tuai, mơtam kâo ƀu črŏng sai hăng ană mơnuih ôh. </verse>
        <verse number="17">Kâo kŏn đĭ nao pơ plei Yêrusalem lơi kiăng kơ bưp ƀing khua ding kơna hlâo kơ kâo, samơ̆ kâo nao pơ čar Arabi mơtam; giơ̆ng anŭn kâo wơ̆t glaĭ plei Damas dơ̆ng. </verse>
        <verse number="18">Klâo thŭn tơdơi mơ̆ng anŭn, kâo đĭ nao plei Yêrusalem kiăng čuă ngui Sêphas laih anŭn kâo dŏ glaĭ hăng ñu pluh rơma hrơi. </verse>
        <verse number="19">Samơ̆ kâo ƀu bưp ƀing khua ding kơna pơkŏn ôh, kơnơ̆ng hơjăn Yakơ adơi Khua Yang đôč.</verse>
        <verse number="20">Ƀơi anăp Ơi Adai kâo laĭ sĭt biă mă tơlơi kâo čih kơ ƀing gih ƀu djơ̆ tơlơi ƀlor ôh!</verse>
        <verse number="21">Tơdơi kơ anŭn, kâo nao pơ čar Siri laih anŭn čar Silisi. </verse>
        <verse number="22">Hlăk anŭn lu Phung Sang Ơi Adai kơ Krist amăng Čar Yuđa aka thâo krăn ƀô̆ mơta kâo ôh. </verse>
        <verse number="23">Kơnơ̆ng ƀing gơñu hmư̆ hing arăng laĭ: “Pô ngă sat kơ ƀing ta hlâo dih, ră anai dŏ pơtô tơlơi đaŏ hlâo dih ñu kiăng pơrai.” </verse>
        <verse number="24">Tui anŭn, ƀing gơñu pơpŭ bơni kơ Ơi Adai yua kơ kâo.</verse>
      </chapter>
      <chapter number="2">
        <verse number="1"> Pluh pă thŭn tơdơi, kâo đĭ nao pơ plei Yêrusalem dơ̆ng hrŏm hăng Barnabas, djă ba Tit hrŏm hăng kâo mơ̆n. </verse>
        <verse number="2">Kâo đĭ nao pơ anŭn tui hăng tơlơi Ơi Adai bơrơđah, laih anŭn kâo pơblang brơi kơ ƀing gơñu Tơlơi Phrâo Hiam kâo hmâo pơtô laih tơ̆ng krah ƀing djuai tuai. Samơ̆ kâo kơnơ̆ng ruai pơdah kơ ƀing akŏ wai lăng đôč, hwĭ dah tơlơi kâo hmâo pơtô laih, laih anŭn hlăk dŏ hyu pơtô či jing hĭ đôč đač. </verse>
        <verse number="3">Samơ̆ wơ̆t kơ Tit, pô nao hrŏm hăng kâo, wơ̆t dah ñu jing sa čô Grek tŭ mơ̆n, arăng ƀu pơgŏ ñu khŏm tŭ tơlơi juăt khăt klĭ ôh. </verse>
        <verse number="4">Samơ̆ hmâo đơđa ƀing adơi ayŏng đaŏ ƀlor klĕ mŭt amăng ƀing gơmơi, lăng sŭ tơlơi rơngai ƀing gơmơi hmâo amăng Krist Yêsu, kiăng pơjing ƀing gơmơi jing hlŭn gơñu. </verse>
        <verse number="5">Ƀing gơmơi ƀu tui gưt gơñu ôh, wơ̆t dah kơnơ̆ng ƀiă mơnĭt đôč, kiăng kơ tơlơi sĭt kơ Tơlơi Phrâo Hiam dưi dŏ kơjăp amăng ƀing gih.</verse>
        <verse number="6"> Bơ kơ ƀing rŏ dah jing akŏ wai lăng (hơgĕt gơñu jing hlâo dih tơlơi anŭn ƀu yom kơ kâo ôh, Ơi Adai ƀu pơkah phara ôh), kâo laĭ, ƀing akŏ wai lăng anŭn ƀu hmâo djru thim tơlơi hơgĕt kơ kâo ôh. </verse>
        <verse number="7">Samơ̆ kơđai glaĭ, tơ gơñu ƀuh Ơi Adai hmâo jao laih kơ kâo bruă pơtô Tơlơi Phrâo Hiam kơ ƀing ƀu khăt klĭ ôh, kar hăng Ơi Adai hmâo jao laih kơ Pêtrôs bruă pơtô Tơlơi Phrâo Hiam kơ ƀing khăt klĭ. </verse>
        <verse number="8">Yua kơ Ơi Adai, Pô hmâo mă bruă laih amăng Pêtrôs, pơjing ñu jing khua ding kơna kơ ƀing khăt klĭ, ăt hmâo mă bruă laih mơ̆n amăng kâo laih anŭn pơjing kâo khua ding kơna kơ ƀing djuai tuai. </verse>
        <verse number="9">Laih anŭn tơ gơñu thâo hluh tơlơi pap Ơi Adai hmâo brơi laih kơ kâo, Yakơ, Sêphas, laih anŭn Yôhan, ƀing arăng pơpŭ yap kar hăng tơmeh, hmâo jao tơngan hơnuă pơgop hăng kâo laih anŭn Barnabas, kiăng brơi kơ ƀing gơmơi nao pơ ƀing djuai tuai, bơ ƀing gơñu nao pơ ƀing khăt klĭ. </verse>
        <verse number="10">Ƀing gơñu kơnơ̆ng rơkâo kơ ƀing gơmơi sa mơta bruă đôč, anŭn jing khŏm hơdơr djru kơ ƀing ƀun rin, jing bruă ƀing gơmơi hmâo ngă laih hăng tơlơi hur har.</verse>
        <verse number="11">Samơ̆ tơ Sêphas truh pơ plei Antiôs, kâo pơkơdơ̆ng hăng ñu ƀơi anăp lu mơnuih, yua kơ ñu lăp kơ ƀuah. </verse>
        <verse number="12">Yua kơ hlâo kơ ƀing mơnuih Yakơ pơkiaŏ rai truh, ñu ƀơ̆ng huă hrŏm hơbĭt hăng ƀing djuai tuai; samơ̆ tơ ƀing gơñu truh, ñu kơdŭn laih anŭn pơčơlah dŏ hĭ phara, yua kơ hwĭ kơ ƀing khăt klĭ. </verse>
        <verse number="13">Abih bang ƀing Yuđa pơkŏn kar kaĭ mơ̆n hrŏm hơbĭt hăng ñu ngă tơlơi ƀu tơpă sĭt, tơl wơ̆t Barnabas pô ăt kar kaĭ mơ̆n pơhluai tui tơlơi pơrup mă ƀing gơñu. </verse>
        <verse number="14">Samơ̆ tơ kâo ƀuh ƀing gơñu ƀu ngă tơlơi tơpă sĭt tui hăng tơlơi sĭt mơ̆ng Tơlơi Phrâo Hiam ôh, kâo laĭ kơ Sêphas ƀơi anăp abih bang ƀing gơñu: “Tơdah ih jing mơnuih Yuđa, samơ̆ dŏ dơ̆ng ƀơ̆ng huă kar hăng mơnuih tuai, ƀu djơ̆ kar hăng mơnuih Yuđa ôh, hyư̆m ih dưi pơgŏ ƀing djuai tuai dŏ dơ̆ng ƀơ̆ng huă kar hăng ƀing mơnuih Yuđa?”</verse>
        <verse number="15">Bơ ƀing gơmơi, gơmơi jing ƀing Yuđa mơ̆ng amĭ tơkeng, ƀu djơ̆ jing “ƀing mơnuih soh amăng djuai tuai” kar hăng gơñu laĭ ôh. </verse>
        <verse number="16">Samơ̆ ƀing gơmơi thâo Ơi Adai yap mơnuih tơpă ƀu djơ̆ yua kơ khul bruă ngă tui tơlơi juăt ôh, samơ̆ mơ̆ng tơlơi đaŏ kơ Yêsu Krist. Wơ̆t kơ ƀing gơmơi pô mơ̆n hmâo đaŏ laih kơ Yêsu Krist, kiăng dưi hmâo tơlơi yap tơpă mơ̆ng tơlơi đaŏ kơ Yêsu Krist ƀu djơ̆ mơ̆ng khul bruă ngă tui tơlơi juăt ôh, yua kơ arăng ƀu dưi hmâo ôh tơlơi yap tơpă mơ̆ng khul bruă ngă tui tơlơi juăt. </verse>
        <verse number="17">Samơ̆ tơdah tơdang ƀing gơmơi hơduah jơlan kiăng dưi hmâo tơlơi yap tơpă amăng Krist, arăng lăng ƀing gơmơi jing ƀing mơnuih soh, tui anŭn djơ̆ mơ̆ Krist jing ding kơna kơ tơlơi soh? Ư ưh, ƀu djơ̆ tui anŭn ôh! </verse>
        <verse number="18">Samơ̆, tơdah kâo pơdơ̆ng glaĭ tơlơi kâo hmâo pơglưh hĭ laih, tui anŭn kâo bơrơđah pơsĭt kơ kâo pô jing sa čô ngă soh. </verse>
        <verse number="19">Yua mơ̆ng tơlơi juăt kâo hmâo djai laih kơ tơlơi juăt anŭn, kiăng kơ kâo dưi hơdip kơ Ơi Adai. </verse>
        <verse number="20">Arăng pơ̆ng laih kâo ƀơi kơyâo bơrơkal hrŏm hơbĭt hăng Yang Krist, tui anŭn kâo hơdip, ƀu djơ̆ kâo pô dŏ hơdip dơ̆ng ôh, samơ̆ Yang Krist dŏ hơdip amăng kâo. Laih anŭn tơlơi kâo dŏ hơdip amăng asar đeh ră anai, jing kâo dŏ hơdip hăng tơlơi đaŏ amăng Ană Ơi Adai, Pô hmâo khăp laih kơ kâo laih anŭn hmâo jao laih Ñu pô yua kơ kâo. </verse>
        <verse number="21">Kâo ƀu kiăng ngă brơi tơlơi Ơi Adai pap jing hĭ đôč đač ôh, yua kơ tơdah arăng dưi hmâo tơlơi Ơi Adai yap tơpă mơ̆ng tơlơi ngă tui tơlơi juăt, tui anŭn tơlơi Yang Krist tŭ tơlơi djai jing hĭ đôč đač yơh.</verse>
      </chapter>
      <chapter number="3">
        <verse number="1">Ơ ƀing mơnuih Galati mlŭk mơgu! Hlơi hmâo ngă pơhưč ƀing gih? Ƀơi anăp mơta ƀing gih hmâo pơrơđah laih Yêsu Krist arăng pơ̆ng laih ƀơi kơyâo bơrơkal. </verse>
        <verse number="2">Kâo kơnơ̆ng kiăng ƀing gih brơi kâo thâo tơlơi anai đôč: ƀing gih hmâo mă tŭ laih Yang Bơngăt Hiam yua kơ mơ̆ng bruă ngă tui tơlơi juăt hă, ƀôdah yua kơ mơ̆ng tơlơi ƀing gih hmư̆ laih anŭn đaŏ? </verse>
        <verse number="3">Hyư̆m ƀing gih mlŭk kar hăng anŭn? Ƀing gih hmâo pơphŭn laih hăng Yang Bơngăt Hiam, yua hơgĕt ră anai ƀing gih kiăng pơđŭt hĭ hăng tơlơi kơnang kơ asar đeh? </verse>
        <verse number="4">Djơ̆ mơ̆ abih tơlơi tơnap tap ƀing gih hmâo tŭ laih, pioh kơ tơlơi đôč đač? — tơdah tui anŭn jing đôč đač sĭt yơh. </verse>
        <verse number="5">Pô hmâo pha brơi Yang Bơngăt Hiam kơ ƀing gih laih anŭn ngă lu tơlơi mơsêh mơyang tơ̆ng krah ƀing gih, yua kơ mơ̆ng tơlơi ƀing gih ngă tui tơlơi juăt, ƀôdah yua kơ tơlơi ƀing gih hmư̆ laih anŭn đaŏ?</verse>
        <verse number="6"> Kar hăng Abraham: “đaŏ kơ Ơi Adai, laih anŭn Ơi Adai yap ñu jing tơpă.” </verse>
        <verse number="7">Tui anŭn, brơi kơ ƀing gih thâo hluh ƀing hmâo tơlơi đaŏ yơh jing ană tơčo Abraham sĭt. </verse>
        <verse number="8">Laih anŭn Hră Ơi Adai Pơhiăp hmâo laĭ laih hlâo kơ tơlơi Ơi Adai či yap tơpă ƀing djuai tuai hăng tơlơi đaŏ, tui anŭn hră Ơi Adai Pơhiăp anŭn hmâo pơtô laih kơ Abraham Tơlơi Phrâo Hiam anai, laĭ: “Amăng ih yơh abih bang djuai mơnuih či hmâo tơlơi mơyun hiam.” </verse>
        <verse number="9">Hnŭn yơh, hlơi pô đaŏ ñu hmâo tơlơi mơyun hiam hrŏm hơbĭt hăng Abraham, pô hmâo laih tơlơi đaŏ.</verse>
        <verse number="10"> Yua kơ abih bang hlơi pô kơnang kơ bruă ngă tui tơlơi juăt ñu dŏ gah yŭ tơlơi hơtơ̆m pah yơh; yua kơ hră Ơi Adai Pơhiăp hmâo čih laih: “Lăp hơtơ̆m pah yơh kơ hlơi pô ƀu ngă tui abih bang tơlơi hmâo čih laih amăng hơdrôm hră tơlơi juăt.” </verse>
        <verse number="11">Sĭt klă rơđah biă mă, ƀu hmâo ôh sa čô dưi hmâo tơlơi yap tơpă ƀơi anăp Ơi Adai mơ̆ng tơlơi juăt; yua kơ “Pô tơpă či hơdip hăng tơlơi đaŏ.” </verse>
        <verse number="12">Samơ̆ tơlơi juăt ƀu hmâo pơdơ̆ng ƀơi tơlơi đaŏ ôh, yua kơ “Hlơi pô ngă tui tơlơi juăt či hơdip yua kơ tơlơi juăt.”</verse>
        <verse number="13"> Krist hmâo song mă laih ƀing ta mơ̆ng tơlơi hơtơ̆m pah tơbiă rai mơ̆ng tơlơi juăt, yua kơ Ñu hmâo jing laih pô arăng hơtơ̆m pah yua kơ ƀing ta — yua kơ boh pơhiăp Ơi Adai hmâo či laih: “Hơtơ̆m pah hĭ kơ Pô arăng yol ƀơi kơyâo” — </verse>
        <verse number="14">kiăng kơ tơlơi mơyun hiam Ơi Adai hmâo ƀuăn laih kơ Abraham dưi truh kơ ƀing djuai tuai amăng Krist Yêsu, tui anŭn mơ̆ng tơlơi đaŏ ƀing ta dưi mă tŭ Yang Bơngăt Hiam jing tơlơi Ơi Adai hmâo ƀuăn laih.</verse>
        <verse number="15">Ơ ƀing adơi ayŏng, kâo pơhiăp kar hăng arăng juăt pơhiăp tui anai: Tơ dua čô mơnuih hmâo pơjing laih kơnol pơgop, ƀu hmâo hlơi dưi lơ̆m lui ôh, ƀôdah thim dơ̆ng. </verse>
        <verse number="16">Kơ khul tơlơi ƀuăn Ơi Adai hmâo brơi laih kơ Abraham laih anŭn kơ ană tơčo ñu. Hră Ơi Adai pơhiăp ƀu laĭ ôh: “Kơ ƀing ană tơčo”, kar hăng laĭ djơ̆ kơ lu mơnuih, samơ̆ laĭ “kơ ană tơčo ih”, kar hăng laĭ djơ̆ kơ sa čô mơnuih, Pô anŭn jing Yang Krist. </verse>
        <verse number="17">Tơlơi kâo kiăng laĭ tui anai: Tơlơi juăt, jing tơlơi truh tơdơi kơ kơnol pơgop pă rơtuh klâo pluh thŭn, ƀu dưi lui hĭ ôh tơlơi akă kơnol Ơi Adai hmâo pơjing laih mơ̆ng hlâo, kŏn dưi ngă brơi tơlơi ƀuăn jing hĭ đôč đač mơ̆n. </verse>
        <verse number="18">Yua kơ tơdah mơ̆ng tơlơi juăt dưi mă tŭ kong ngăn, ñu ƀu djơ̆ yua kơ mơ̆ng tơlơi ƀuăn dơ̆ng ôh. Samơ̆ Ơi Adai hmâo yua tơlơi ƀuăn kiăng pha brơi tơlơi pap kơ Abraham.</verse>
        <verse number="19">Tui anŭn tơlơi juăt pioh ngă hơgĕt? Tơlơi kơñăm kơ tơlơi juăt anŭn jing kiăng bơrơđah brơi tơlơi soh arăng ngă, tơl hrơi ană tơčo anŭn truh, kơ Pô anŭn yơh hmâo tơlơi ƀuăn brơi laih. Ơi Adai hmâo yua ƀing ling jang ba tơlơi juăt găn sa čô pô dŏ kơplah. </verse>
        <verse number="20">Pô dŏ kơplah ƀu jing pô pơala brơi kơ sa gah ôh, samơ̆ Ơi Adai hmâo kơnơ̆ng hasa đôč.</verse>
        <verse number="21">Tui anŭn tơlơi juăt pơkơdơ̆ng hăng khul tơlơi Ơi Adai ƀuăn mơ̆? Ư ưh, ƀu hmâo ôh! Yua kơ tơdah tơlơi juăt hmâo pha brơi laih dưi brơi tơlơi hơdip, tui anŭn tơlơi tơpă či rai mơ̆ng tơlơi juăt. </verse>
        <verse number="22">Samơ̆ Hră Ơi Adai Pơhiăp hmâo laĭ abih bang tơlơi leng kơ dŏ krư̆ gah yŭ tơlơi dưi kơ tơlơi soh, kiăng kơ mơ̆ng tơlơi đaŏ kơ Yêsu Krist, Ơi Adai pha brơi tơlơi ƀuăn kơ ƀing đaŏ.</verse>
        <verse number="23">Hlâo kơ tơlơi đaŏ truh, ƀing ta dŏ gah yŭ tơlơi juăt krư̆ laih anŭn wai lăng, tơl truh hrơi tơlơi đaŏ hmâo bơrơđah rai. </verse>
        <verse number="24">Tui anŭn tơlơi juăt jing kar hăng pô pơtô wai lăng atăt ba ƀing ta tơl Krist truh, kiăng ƀing ta dưi hmâo tơlơi yap tơpă mơ̆ng tơlơi đaŏ. </verse>
        <verse number="25">Samơ̆ tơ tơlơi đaŏ truh laih, ƀing ta ƀu dŏ gah yŭ kơ pô pơtô wai lăng anŭn dơ̆ng tah.</verse>
        <verse number="26">Yua kơ mơ̆ng tơlơi đaŏ kơ Krist Yêsu, abih bang ƀing gih leng kơ jing hĭ ană Ơi Adai. </verse>
        <verse number="27">Kar hăng lu mơnuih amăng ƀing gih hmâo tŭ laih ƀatem amăng Krist, leng kơ buh mă Yang Krist laih. </verse>
        <verse number="28">Ƀu hmâo tơlơi yap phara dơ̆ng ôh ƀing Yuđa hăng ƀing Grek, ƀing hlŭn hăng ƀing rơngai, ƀing đah rơkơi hăng ƀing đah kơmơi; yua kơ abih bang ƀing gih leng kơ jing laih sa amăng Krist Yêsu. </verse>
        <verse number="29">Laih anŭn tơdah ƀing gih lơ̆m kơ Krist, ƀing gih jing ƀing ană tơčo Abraham, jing ƀing mă tŭ kong ngăn tui hăng tơlơi ƀuăn.</verse>
      </chapter>
      <chapter number="4">
        <verse number="1">Kâo kiăng laĭ, pô tŭ mă kong ngăn, tơdang ñu dŏ čơđai ƀu hmâo tơlơi phara ôh hăng sa čô hlŭn, wơ̆t dah ñu jing khua kơ abih bang kong ngăn. </verse>
        <verse number="2">Samơ̆ ñu khŏm dŏ gah yŭ tơlơi dưi ƀing rong ba laih anŭn ƀing wai lăng dram gơnam ñu tơl truh hrơi ama ñu hmâo pơkơčah laih. </verse>
        <verse number="3">Ƀing ta ăt kar hăng anŭn mơ̆n; tơdang ƀing ta ăt dŏ čơđai, ƀing ta jing hlŭn kơ ƀing yang đêl mơda wai lăng lŏn tơnah. </verse>
        <verse number="4">Samơ̆ tơ rơnŭk pơkơčah truh laih, Ơi Adai pơkiaŏ rai ană Ñu, tơkeng rai mơ̆ng sa čô đah kơmơi, tơkeng gah yŭ tơlơi juăt, </verse>
        <verse number="5">kiăng kơ song mă ƀing dŏ gah yŭ tơlơi juăt, yua kơ anŭn ƀing ta dưi mă tŭ tơlơi dưi jing ană rong ba.</verse>
        <verse number="6">Yua kơ ƀing gih jing ană, hnŭn yơh Ơi Adai hmâo pơkiaŏ rai laih Yang Bơngăt Hiam Ană Ñu dŏ amăng pran jua ƀing ta, iâu đĭ “Aba, Ama!” </verse>
        <verse number="7">Tui anŭn, mơ̆ng tơlơi pap Ơi Adai, ƀing gih ƀu jing hlŭn dơ̆ng ôh, samơ̆ jing ană; laih anŭn tơdah jing ană, jing pô mă tŭ kong ngăn mơ̆n.</verse>
        <verse number="8">Hlâo adih hlăk ƀing gih aka thâo krăn Ơi Adai ôh, ƀing gih jing laih hlŭn kơ ƀing yang ƀu hmâo sĭt ôh. </verse>
        <verse number="9">Samơ̆ ră anai ƀing gih thâo krăn Ơi Adai laih, biă mă Ơi Adai thâo krăn laih ƀing gih, tui anŭn hyư̆m ƀing gih kiăng wơ̆t glaĭ yang rơbang tơdu ƀu ai, ƀun rin anŭn? Ƀing gih kiăng jing hlŭn kơ ƀing gơñu dơ̆ng hă? </verse>
        <verse number="10">Ƀing gih ăt dŏ kơ̆m kơ hrơi, blan, bơyan, laih anŭn thŭn. </verse>
        <verse number="11">Kâo hwĭ kơ bruă kâo hmâo ngă brơi laih kơ ƀing gih jing hĭ đôč đač.</verse>
        <verse number="12">Ơ ƀing adơi ayŏng, kâo kơwưh kơ ƀing gih, brơi ƀing gih jing bĕ kar hăng kâo, yua kơ kâo ăt jing kar hăng ƀing gih mơ̆n. Ƀing gih ƀu ngă sat kơ kâo ôh. </verse>
        <verse number="13">Ƀing gih thâo laih tal blŭng hlâo kâo nao pơtô Tơlơi Phrâo Hiam kơ ƀing gih hăng sa drơi jan hmâo tơlơi ruă nuă. </verse>
        <verse number="14">Wơ̆t dah tơlơi ruă nuă drơi jan kâo jing hĭ sa tơlơi lông lăng kơ ƀing gih, ƀing gih ƀu mưč ƀôdah bơrơmŭt kơ kâo ôh, samơ̆ ƀing gih hmâo tŭ jum kâo laih kar hăng sa čô ling jang Ơi Adai, kar hăng Yêsu Krist pô. </verse>
        <verse number="15">Tui anŭn, tơlơi mơyun hiam ƀing gih anŭn ră anai pơpă lĕ? Yua kơ kâo dưi ngă gơ̆ng jơlan kơ ƀing gih tui anai: Hlăk anŭn tơdah dưi, ƀing gih kiăng blač mơta ƀing gih pô brơi kâo. </verse>
        <verse number="16">Tui anŭn, kâo jing hĭ ayăt kơ ƀing gih yua kơ kâo pơhiăp tơlơi sĭt hăng ƀing gih hă?</verse>
        <verse number="17">Ƀing anŭn hmâo tơlơi hur har hăng ƀing gih ƀu djơ̆ gơñu hmâo pran jua hiam sĭt ôh, samơ̆ ƀing gơñu kiăng pơkah pơpha hĭ ƀing gih hăng ƀing gơmơi, kiăng kơ ƀing gih hur har hăng ƀing gơñu. </verse>
        <verse number="18">Sĭt hiam biă mă yơh tơdah hur har nanao kơ tơlơi hiam, ƀu djơ̆ kơnơ̆ng hlăk kâo dŏ hrŏm hăng ƀing gih đôč ôh. </verse>
        <verse number="19">Ơ ƀing ană anĕt kâo hơi, sa wơ̆t dơ̆ng yua kơ ƀing gih kâo tŭ tơlơi ruă tơnap kar hăng tơlơi ruă tơkeng, tơl kơnuih Krist dưi jing hĭ amăng ƀing gih. </verse>
        <verse number="20">Kâo kiăng biă mă dưi dŏ hrŏm hăng ƀing gih ră anai laih anŭn ruah boh pơhiăp geh gal pơhiăp hăng ƀing gih, yua kơ kâo hyơ̆k bơngơ̆t biă mă kơ ƀing gih.</verse>
        <verse number="21">Laĭ brơi kâo bĕ, Ơ ƀing kiăng dŏ gah yŭ tơlơi juăt, ƀing gih ƀu hmư̆ ôh hă tơlơi juăt laĭ? </verse>
        <verse number="22">Yua kơ hmâo čih laih: Abraham hmâo dua čô ană đah rơkơi, sa čô mơ̆ng đah kơmơi hlŭn, sa čô mơ̆ng đah kơmơi rơngai. </verse>
        <verse number="23">Samơ̆ ană đah kơmơi hlŭn tơkeng tui hăng asar đeh, ană đah kơmơi rơngai tơkeng tui hăng tơlơi ƀuăn. </verse>
        <verse number="24">Tơlơi anŭn jing kar hăng: dua čô đah kơmơi anŭn jing dua kơnol ƀuăn. Sa jing kơnol pơgop tơbiă mơ̆ng čư̆ Sinai, tơkeng kơ ƀing ană jing hlŭn. Ñu anŭn HʼAga. </verse>
        <verse number="25">HʼAga jing čư̆ Sinai amăng čar Arabi, kar hăng anŭn mơ̆n ñu bơkơnar hăng plei Yêrusalem ră anai, yua kơ ñu hrŏm hơbĭt hăng ană bă ñu leng kơ jing hlŭn. </verse>
        <verse number="26">Samơ̆ Plei Yêrusalem hăng adai jing plei rơngai, ñu jing amĭ ƀing ta. </verse>
        <verse number="27">Yua kơ Hră Ơi Adai Pơhiăp čih:
“Hơ̆k mơak bĕ, Ơ đah kơmơi plao ƀu tơkeng djơ̆ ôh;
Ur dreo bĕ, Ơ pô ƀu hmâo ruă tơkeng djơ̆ ôh;
Yua kơ đah kơmơi arăng hơngah hĭ laih hmâo ană bă lu hloh kơ ƀing đah kơmơi hmâo rơkơi.”</verse>
        <verse number="28">Ơ ƀing adơi ayŏng, ƀing gih jing kar hăng Isak, jing ƀing ană mơ̆ng tơlơi ƀuăn. </verse>
        <verse number="29">Samơ̆ kar hăng rơnŭk anŭn, ană tơkeng tui hăng asar đeh ngă sat kơ ană tơkeng tui hăng Yang Bơngăt Hiam, ră anai ăt kar hăng anŭn mơ̆n. </verse>
        <verse number="30">Samơ̆ hơgĕt Hră Ơi Adai Pơhiăp laĭ? “Puh pơđuaĭ bĕ đah kơmơi hlŭn hăng ană đah rơkơi ñu; yua kơ ană đah rơkơi đah kơmơi hlŭn ƀu dưi mă tŭ kong ngăn hrŏm hăng ană đah rơkơi đah kơmơi rơngai ôh.” </verse>
        <verse number="31">Tui anŭn, Ơ ƀing adơi ayŏng, ƀing ta ƀu jing ană mơ̆ng đah kơmơi hlŭn ôh, samơ̆ ƀing ană mơ̆ng đah kơmơi rơngai.</verse>
      </chapter>
      <chapter number="5">
        <verse number="1">Yang Krist hmâo pơrơngai laih ƀing ta, kiăng kơ ƀing ta dưi rơngai. Tui anŭn dŏ kơjăp bĕ, anăm dưm ƀing gih pô gah yŭ ač kơ tơlơi hlŭn dơ̆ng ôh.</verse>
        <verse number="2">Kâo, Pôl, laĭ hăng ƀing gih, tơdah ƀing gih khŏm tŭ tơlơi khăt klĭ, Yang Krist ƀu tŭ yua kơ ƀing gih ôh. </verse>
        <verse number="3">Kâo pơhaih pơklă hăng abih bang hlơi pô tŭ khăt klĭ, ñu khŏm tui gưt abih bang tơlơi juăt. </verse>
        <verse number="4">Tơdah ƀing gih kiăng hmâo tơlơi dưi yap tơpă mơ̆ng tơlơi juăt, ƀing gih čơlah laih mơ̆ng Yang Krist, ƀing gih pơrơngiă hĭ tơlơi pap laih. </verse>
        <verse number="5">Mơ̆ng tơlơi đaŏ laih anŭn yua mơ̆ng Yang Bơngăt Hiam, ƀing ta čang tơguan tơlơi čang rơmang kơ tơlơi yap tơpă. </verse>
        <verse number="6">Yua kơ amăng Krist Yêsu, tơlơi khăt klĭ ƀôdah ƀu khăt klĭ ƀu hmâo nua yom ôh, samơ̆ tơlơi đaŏ pơrơđah amăng tơlơi khăp hmâo nua yom.</verse>
        <verse number="7">Ƀing gih hlăk đuaĭ hiam kar hăng anŭn, hlơi pô hmâo khă ƀing gih tui gưt tơlơi sĭt? </verse>
        <verse number="8">Tơlơi pơtrŭt anŭn ƀu djơ̆ tơbiă rai mơ̆ng Pô iâu ƀing gih ôh. </verse>
        <verse number="9">“Đơsĕt tơpơi đôč dưi ngă pơbô̆ đĭ sa bôr tơpŭng.” </verse>
        <verse number="10">Amăng Khua Yang kâo đaŏ sĭt kơ ƀing gih ƀu či hmâo tơlơi pơmĭn phara hăng tơlơi pơmĭn kâo ôh; samơ̆ hlơi pô pơrŭng ƀing gih ñu khŏm tŭ tơlơi pơkơhmal.</verse>
        <verse number="11">Ơ ƀing adơi ayŏng, tơdah kâo ăt pơtô tơlơi khăt klĭ, yua hơgĕt arăng ăt dŏ ngă sat kơ kâo? Tơdah djơ̆ tui anŭn, tơlơi kâo pơtô kơ kơyâo bơrơkal ƀu hmâo tơlơi pơgŭn dơ̆ng ôh. </verse>
        <verse number="12">Kâo kiăng ƀing pơrŭng kơ ƀing gih hiam hloh kriao hĭ gơñu pô bĕ!</verse>
        <verse number="13">Ơ ƀing adơi ayŏng, Ơi Adai iâu laih ƀing gih kơ tơlơi mă tŭ tơlơi rơngai; samơ̆ anăm yua ôh tơlơi rơngai anŭn kar hăng sa mông gal kiăng hơdip brơi kơ asar đeh, samơ̆ brơi ƀing gih thâo gŭm djru bĕ kơ tơdruă hăng pran jua khăp. </verse>
        <verse number="14">Yua kơ abih bang tơlơi juăt hmâo klah čŭn amăng sa tơlơi anai: “Khăp bĕ kơ mơnuih jum dar ih kar hăng ih khăp kơ ih pô.” </verse>
        <verse number="15">Samơ̆ tơdah ƀing gih pơkĕ lun tơdruă ƀing gih, răng bĕ hwĭ dah ƀing gih pơrai hĭ tơdruă ƀing gih.</verse>
        <verse number="16">Kâo laĭ, hơdip tui hăng Yang Bơngăt Hiam bĕ, laih anŭn anăm ƀing gih ngă pơhrăp kơ khul tơlơi asar đeh kiăng ôh. </verse>
        <verse number="17">Yua kơ tơlơi asar kiăng phara hăng tơlơi Yang Bơngăt Hiam kiăng, laih anŭn tơlơi Yang Bơngăt Hiam kiăng phara hăng tơlơi asar đeh kiăng. Yua kơ dua gah pơkơdơ̆ng nao rai kar hăng anŭn, hnŭn yơh ƀing gih ƀu dưi ngă tui tơlơi ƀing gih kiăng ôh. </verse>
        <verse number="18">Samơ̆ tơdah Yang Bơngăt Hiam dui ba ƀing gih, ƀing gih ƀu dŏ gah yŭ tơlơi juăt ôh.</verse>
        <verse number="19">Bruă asar đeh jing klă rơđah biă mă, anŭn jing: Tơlơi rih răm, tơlơi hơƀak drak, tơlơi hrah hrong, </verse>
        <verse number="20">tơlơi kơkuh kơ rup trah, tơlơi ngă pơjâu, tơlơi ayăt roh, tơlơi pơrơdjơ̆ pơrơsao, tơlơi nač moañ, tơlơi hil kreñ, tơlơi et klih, tơlơi ƀu tŭ tơdruă, tơlơi pơkah pơpha phung, </verse>
        <verse number="21">tơlơi gar moañ, tơlơi măt tơpai, tơlơi ră ƀơ̆ng mơñum, laih anŭn abih bang tơlơi pơkŏn kar hăng anŭn. Kâo ƀuah pơthâo ƀing gih brơi răng kar hăng kâo hmâo ƀuah pơthâo hlâo laih, ƀing hlơi ngă khul bruă kar hăng anŭn ƀu dưi mă tŭ dêh čar pơtao Ơi Adai ôh.</verse>
        <verse number="22">Samơ̆ boh mơ̆ng Yang Bơngăt Hiam jing: Tơlơi khăp, tơlơi hơ̆k mơak, tơlơi rơnŭk rơnua, tơlơi gir run, tơlơi klă djrưng, tơlơi hiam klă, tơlơi tŏng ten, tơlơi tơdu rơun, tơlơi djơ̆ hơnơ̆ng. </verse>
        <verse number="23">Ƀu hmâo ôh tơlơi juăt khă khul tơlơi kar hăng anŭn. </verse>
        <verse number="24">Ƀing hlơi lơ̆m kơ Krist Yêsu, hmâo pơ̆ng hĭ laih asar đeh ñu hrŏm hơbĭt hăng tơlơi amoaih kiăng laih anŭn tơlơi hưp ham ñu ƀơi kơyâo bơrơkal. </verse>
        <verse number="25">Tơdah ƀing ta kơnang kơ Yang Bơngăt Hiam kiăng kơ hơdip, brơi ƀing ta ăt rơbat tui hăng Yang Bơngăt Hiam mơ̆n. </verse>
        <verse number="26">Anăm ƀing ta hơduah tơlơi hing ang amuñ rơngiă, pơčôih laih anŭn pơhil bơnač tơdruă ôh.</verse>
      </chapter>
      <chapter number="6">
        <verse number="1">Ơ ƀing adơi ayŏng, tơdah ƀing gih ƀuh sa čô lĕ amăng tơlơi soh, ƀing gih jing mơnuih hmâo Yang Bơngăt Hiam, brơi ƀing gih pơkra glaĭ ñu hăng tơlơi tơdu rơun. Ƀing gih khŏm răng, hwĭ dah hmâo tơlơi plư truh kơ ƀing gih pô. </verse>
        <verse number="2">Djru gui tơlơi kơtraŏ kơ tơdruă ƀing gih bĕ, tui anŭn ƀing gih či ngă tum klă tơlơi juăt Krist. </verse>
        <verse number="3">Yua kơ tơdah hlơi pô pơmĭn ñu jing mơnuih yom, biă mă ñu ƀu jing tui anŭn ôh, tui anŭn ñu ƀlor mă ñu pô đôč. </verse>
        <verse number="4">Brơi rĭm čô khŏm kơsem lăng bruă ñu pô, tui anŭn ñu či ƀuh tơlơi klih yua kiăng pơ-ư ñu pô jing mơ̆ng ñu pô, ƀu djơ̆ mơ̆ng ƀing pơkŏn ôh. </verse>
        <verse number="5">Yua kơ rĭm čô khŏm gui tơlơi kơtraŏ ñu pô.</verse>
        <verse number="6">Ƀing hlơi mă tŭ tơlơi arăng pơtô ñu, ñu khŏm pơpha brơi abih bang mơnơ̆ng hiam klă kơ pô pơtô ñu.</verse>
        <verse number="7">Anăm ƀlor mă ƀing gih pô ôh; Ơi Adai ƀu tŭ tơlơi arăng ƀrưh mưč ôh. Yua kơ hơgĕt pơjeh arăng sai, ñu či hơpuă pơjeh anŭn mơ̆n. </verse>
        <verse number="8">Yua kơ hlơi pô sai gah kơ asar đeh, mơ̆ng asar đeh ñu či hơpuă tơlơi răm rơngiă; samơ̆ hlơi pô sai gah kơ Yang Bơngăt Hiam, mơ̆ng Yang Bơngăt Hiam ñu či hơpuă tơlơi hơdip hlŏng lar. </verse>
        <verse number="9">Anăm ƀing ta tơdu rơmơ̆n ôh amăng tơlơi ngă bruă hiam, yua kơ tơdah ƀing ta ƀu hơtah hơtai ôh, tơ truh bơyan ƀing ta či hơpuă yơh. </verse>
        <verse number="10">Tui anŭn, tơdang hmâo mông hrơi gal, brơi ƀing ta ngă bĕ bruă hiam kơ abih bang mơnuih, biă mă ñu kơ ƀing adơi ayŏng amăng sang anŏ tơlơi đaŏ.</verse>
        <verse number="11">Lăng bĕ, khul ară boh hră prŏng tơngan kâo pô čih kơ ƀing gih.</verse>
        <verse number="12">Ƀing hlơi kiăng pơrơđah bruă hiam amăng asar đeh kiăng pơgŏ ƀing gih tŭ tơlơi khăt klĭ. Ƀing gơñu ngă tui anŭn kơnơ̆ng kiăng kơ arăng ƀu ngă sat kơ ƀing gơñu yua kơ kơyâo bơrơkal Krist đôč. </verse>
        <verse number="13">Yua kơ wơ̆t ƀing hmâo tŭ tơlơi khăt klĭ anŭn, ăt ƀu tui gưt tơlơi juăt mơ̆n, samơ̆ gơñu kiăng kơ ƀing gih tŭ tơlơi khăt klĭ kiăng kơ ƀing gơñu dưi pơ-ư kơ gơñu pô amăng asar đeh yua kơ ƀing gih đôč. </verse>
        <verse number="14">Bơ kơ kâo, kâo ƀu pơ-ư pơang kơ sa mơta tơlơi hơgĕt ôh gah rơngiao kơ kơyâo bơrơkal Khua Yang ƀing ta Yêsu Krist. Yua kơ mơ̆ng kơyâo bơrơkal anŭn, gah lŏn tơnah arăng pơ̆ng laih kâo ƀơi kơyâo bơrơkal, laih anŭn kâo hăng lŏn tơnah ăt kar kaĭ mơ̆n. </verse>
        <verse number="15">Yua kơ tơlơi yom ƀu djơ̆ ôh jing tơlơi khăt klĭ, ƀôdah ƀu khăt klĭ, samơ̆ tơlơi yom jing mơnuih hrih kơphrâo. </verse>
        <verse number="16">Rơkâo tơlơi rơnŭk rơnua laih anŭn tơlơi pap drap dŏ hrŏm hăng abih bang ƀing hlơi rơbat tui jơlan gal djơ̆ anai, laih anŭn wơ̆t kơ ƀing Israel kơ Ơi Adai mơ̆n.</verse>
        <verse number="17">Mơ̆ng anai pơ anăp, anăm hlơi ngă pơrŭng kâo dơ̆ng ôh; yua kơ kâo djă khul gru rơka Yêsu amăng drơi jan kâo.</verse>
        <verse number="18">Ơ ƀing adơi ayŏng, rơkâo tơlơi pap Khua Yang ƀing ta jing Khua Yang Yêsu Krist dŏ hrŏm hăng bơngăt jua ƀing gih! Amen.</verse>
      </chapter>
    </book>
    <book number="49">
      <chapter number="1">
        <verse number="1"> Pôl, dưi jing sa čô khua ding kơna kơ Yêsu Krist tui hăng tơlơi Ơi Adai kiăng, čih mơit kơ ƀing rơgoh hiam pơ Êphêsô, jing ƀing mơnuih tŏng ten amăng Krist Yêsu.</verse>
        <verse number="2">Rơkâo kơ Ơi Adai, Ama ƀing ta laih anŭn Khua Yang Yêsu Krist pha brơi kơ ƀing gih tơlơi pap laih anŭn tơlơi rơnŭk rơnua.</verse>
        <verse number="3">Hơơč bơni kơ Ơi Adai, Ama Khua Yang ƀing ta Yêsu Krist, Ñu pô hmâo pha brơi laih kơ ƀing ta djŏp mơta tơlơi mơyun hiam mơyang hăng adai adih yua mơ̆ng ƀing ta pơgop hăng Krist. </verse>
        <verse number="4">Ñu hmâo ruah laih ƀing ta amăng Yang Krist hlâo kơ tơlơi hrih pơjing lŏn tơnah, kiăng kơ ƀing ta dưi jing rơgoh hiam laih anŭn ƀu hmâo tơlơi arăng dưi ƀuah ôh ƀơi anăp Ñu. </verse>
        <verse number="5">Yua kơ mơ̆ng tơlơi Ñu khăp, Ñu hmâo pơkă pioh laih kơ ƀing ta dưi jing ƀing ană Ñu amăng Yêsu Krist, tui hăng tơlơi kơñăm hiam kơ tơlơi Ñu kiăng, </verse>
        <verse number="6">kiăng kơ ƀing ta pơ-ư bơni kơ tơlơi pap guh kơang Ñu hmâo pha brơi đôč kơ ƀing ta amăng Ană Ñu khăp hơeng biă mă.</verse>
        <verse number="7"> Amăng Yang Krist, ƀing ta dưi hmâo tơlơi song mă hăng drah Ñu, tơlơi pap brơi kơ tơlơi soh ƀing ta, tui hăng tơlơi pơdrŏng kơ tơlơi Ñu pap, </verse>
        <verse number="8">jing tơlơi pap Ñu hmâo pha brơi rơbeh blai kơ ƀing ta. Hăng abih bang tơlơi kơhnâo laih anŭn tơlơi thâo hluh, </verse>
        <verse number="9">Ơi Adai ngă brơi kơ ƀing ta dưi thâo hluh tơlơi yom hơgơ̆m kơ tơlơi Ñu kiăng, tui hăng tơlơi kơñăm hiam klă Ñu hmâo pơkă pioh laih amăng Yang Krist, </verse>
        <verse number="10">kiăng kơ truh amăng rơnŭk Ñu hmâo pơkơčah laih, pơƀŭt glaĭ abih bang mơnơ̆ng amăng Yang Krist, wơ̆t mơnơ̆ng amăng adai laih anŭn mơnơ̆ng amăng lŏn tơnah.</verse>
        <verse number="11">Amăng Krist, ƀing ta ăt dưi jing ƀing mơnuih mă tŭ kong ngăn tui hăng tơlơi Ñu hmâo pơkă pioh laih mơ̆ng Pô ngă abih bang mơnơ̆ng tui hơdră jơlan Ơi Adai, Pô hmâo pơgiơ̆ng abih bang mơnơ̆ng tui hăng tơlơi kơñăm Ñu kiăng, </verse>
        <verse number="12">kiăng kơ ƀing ta, jing ƀing mơnuih blŭng hlâo hmâo pơdơ̆ng laih tơlơi čang rơmang amăng Yang Krist, pơ-ư bơni kơ tơlơi guh kơang Ñu.</verse>
        <verse number="13">Amăng Krist, ƀing gih jing ƀing mơnuih hmâo hmư̆ laih boh pơhiăp tơlơi sĭt, jing Tơlơi Phrâo Hiam kơ tơlơi pơklaih ƀing gih, hmâo đaŏ laih kơ Ñu, ăt hmâo tơlơi kơđŏm laih hăng Yang Bơngăt Hiam kar hăng hmâo ƀuăn laih, </verse>
        <verse number="14">Yang Bơngăt Hiam anŭn jing mơnơ̆ng grơ̆ng brơi kơ ƀing ta dưi mă tŭ kong ngăn, tơl ƀing lơ̆m kơ Ñu mă tŭ tơlơi song mă, kiăng kơ pơ-ư bơni kơ tơlơi guh kơang Ñu.</verse>
        <verse number="15">Hnŭn yơh, giơ̆ng kơ kâo hmư̆ kơ tơlơi ƀing gih đaŏ kơ Khua Yang Yêsu Krist, laih anŭn kơ tơlơi ƀing gih khăp kơ abih bang ƀing rơgoh hiam, </verse>
        <verse number="16">kâo ƀu pơdơi ôh bơni hơơč kơ Ơi Adai yua kơ ƀing gih, rĭm wơ̆t kâo iâu laĭ, nanao kâo hơdơr kơ ƀing gih. </verse>
        <verse number="17">Kâo rơkâo Ơi Adai kơ Khua Yang ƀing ta Yêsu Krist, Ama tơlơi guh kơang, pha brơi ƀing gih bơngăt mơyang kơ tơlơi kơhnâo laih anŭn tơlơi bơrơđah, kiăng kơ ƀing gih thâo krăn Ñu. </verse>
        <verse number="18">Kâo rơkâo Ơi Adai pŏk brơi tơlơi pơmĭn ƀing gih kiăng kơ ƀing gih ƀuh tơlơi bơngač Ñu, hnŭn kah ƀing gih dưi thâo hơgĕt jing tơlơi čang rơmang kơ tơlơi Ñu hmâo iâu laih ƀing gih, hơgĕt jing tơlơi pơdrŏng sah kơ tơlơi mă tŭ kong ngăn guh kơang Ñu amăng ƀing rơgoh hiam, </verse>
        <verse number="19">laih anŭn hơgĕt jing tơlơi dưi prŏng prin ƀu dưi pơkă Ñu hlăk dŏ mă bruă amăng ƀing ta jing ƀing đaŏ, tui hăng bruă ngă kơ tơlơi dưi mơyang prŏng prin Ñu. </verse>
        <verse number="20">Ơi Adai hmâo yua laih tơlơi dưi mơyang anŭn mă bruă amăng Krist tơ Ñu pơhơdip glaĭ laih Yang Krist mơ̆ng ƀing djai, laih anŭn brơi Gơ̆ dŏ ber gah hơnuă Ñu amăng khul anih pơ adai, </verse>
        <verse number="21">ƀơi glong hloh kơ abih bang ƀing khua wai lăng, ƀing hmâo tơlơi dưi, ƀing hmâo tơlơi dưi kơtang, ƀing khua prŏng, laih anŭn ƀơi hăng glong hloh kơ abih bang anăn arăng dưi pơhaih, ƀu djơ̆ kơnơ̆ng rơnŭk anai đôč ôh, samơ̆ wơ̆t amăng rơnŭk či truh kar kaĭ mơ̆n. </verse>
        <verse number="22">Ñu hmâo dưm laih abih bang mơnơ̆ng gah yŭ tơkai Yang Krist, laih anŭn brơi Ñu jing akŏ kơ abih bang mơnơ̆ng yua kơ Phung Sang Ơi Adai. </verse>
        <verse number="23">Phung Sang Ơi Adai jing drơi jan Yang Krist, kiăng laĭ tơlơi bă tum Yang Krist, Pô pơbă tum abih bang tơlơi amăng abih bang mơnơ̆ng.</verse>
      </chapter>
      <chapter number="2">
        <verse number="1"> Ƀing gih djai laih yua kơ ngă gao tơlơi juăt laih anŭn tơlơi soh, </verse>
        <verse number="2">amăng tơlơi ƀing gih dŏ dơ̆ng ƀơ̆ng huă hlâo dih, tui hluai tơlơi lŏn tơnah juăt ngă, tui hluai khua hmâo tơlơi dưi amăng rơngit, yang anŭn ră anai hlăk dŏ mă bruă amăng ƀing ƀu thâo tui gưt. </verse>
        <verse number="3">Hlâo adih abih bang ƀing ta ăt jing kar hăng ƀing anŭn mơ̆n. Ƀing ta hmâo hơdip laih tui hăng tơlơi asar đeh amoaih hưp, hluai tui asar đeh laih anŭn tơlơi pơmĭn ƀing ta kiăng. Tui anŭn tui hăng kơnuih yang đar ƀing ta jing ƀing ană bă dŏ gah yŭ tơlơi Ơi Adai hil, kar hăng abih bang mơnuih pơkŏn mơ̆n.</verse>
        <verse number="4">Samơ̆ Ơi Adai, jing Pô pơdrŏng amăng tơlơi pap drap, hmâo khăp laih kơ ƀing ta hăng tơlơi khăp prŏng prin biă mă, </verse>
        <verse number="5">wơ̆t dah ƀing ta hmâo djai laih amăng tơlơi soh ƀing ta tŭ mơ̆n, Ñu hmâo pơhơdip glaĭ laih ƀing ta hrŏm hăng Yang Krist (yua kơ mơ̆ng tơlơi pap yơh ƀing gih dưi klaih). </verse>
        <verse number="6">Amăng Krist Yêsu, Ñu hmâo pơhơdip glaĭ laih ƀing ta hrŏm hăng Ñu, laih anŭn brơi ƀing ta dŏ ber hrŏm hăng Ñu ƀơi abih bang anih amăng adai, </verse>
        <verse number="7">kiăng kơ Ñu dưi pơrơđah amăng rơnŭk či truh amăng tơlơi pơdrŏng sah kơ tơlơi Ñu pap, ƀu dưi pơkă ôh amăng tơlơi hiam klă Ñu ngă kơ ƀing ta amăng Krist Yêsu. </verse>
        <verse number="8">Yua mơ̆ng tơlơi pap yơh, ƀing gih klaih laih hăng tơlơi đaŏ. Tơlơi pơklaih anŭn ƀu tơbiă rai mơ̆ng ƀing gih pô ôh, samơ̆ jing tơlơi Ơi Adai pha brơi — </verse>
        <verse number="9">ƀu djơ̆ yua kơ bruă ƀing gih ngă ôh, kiăng kơ ƀu hmâo hlơi dưi pơ-ư kơ ñu pô ôh. </verse>
        <verse number="10">Yua kơ ƀing ta jing bruă Ñu hmâo ngă laih, Ñu hrih pơjing ƀing ta amăng Krist Yêsu pioh kơ ngă khul bruă hiam Ơi Adai hmâo prăp rơmet laih mơ̆ng hlâo, kiăng kơ ƀing ta ngă tui.</verse>
        <verse number="11">Hnŭn yơh hơdơr glaĭ bĕ hlâo dih tui hăng asar đeh ƀing gih jing ƀing djuai tuai, ƀing khăt klĭ tui hăng tơngan mơnuih ngă amăng asar đeh yap kơ ƀing gih ƀing ƀu khăt klĭ ôh. </verse>
        <verse number="12">Hơdơr glaĭ bĕ hlăk anŭn ƀing gih ƀu hmâo ôh Yang Krist, ƀu hmâo tơlơi dưi jing ƀing djuai Israel ôh, jing ƀing djuai tuai kơ kơnol pơgop kơ tơlơi ƀuăn, ƀu hmâo tơlơi čang rơmang laih anŭn ƀu hmâo Ơi Adai ôh amăng lŏn tơnah anai. </verse>
        <verse number="13">Hlâo adih ƀing gih dŏ ataih, samơ̆ ră anai amăng Krist Yêsu ƀing gih dŏ jĕ laih yua kơ drah Yang Krist. </verse>
        <verse number="14">Yua kơ Ñu jing tơlơi rơnŭk rơnua kơ ƀing ta, Ñu hmâo ngă brơi ƀing Yuđa laih anŭn ƀing djuai tuai jing hĭ sa, laih anŭn pơglưh hĭ pơnăng pơkah pơpha, anŭn jing tơlơi ayăt roh kơ ƀing gơñu, </verse>
        <verse number="15">Ñu hmâo lơ̆m hĭ laih tơlơi juăt laih anŭn tơlơi pơtă, tơlơi pơkă gal, kiăng kơ mơ̆ng dua djuai mơnuih anŭn, Ñu dưi hrih pơjing sa phung mơnuih phrâo amăng Ñu pô, tui anŭn tơlơi rơnŭk rơnua dưi jing rai, </verse>
        <verse number="16">mơ̆ng kơyâo bơrơkal, Ñu dưi pơgrăng glaĭ abih dua djuai mơnuih hăng Ơi Adai amăng sa drơi jan; hăng tơlơi anŭn Ñu dưi pơrai hĭ tơlơi ayăt roh tơdruă. </verse>
        <verse number="17">Tui anŭn Ñu rai pơtô tơlơi rơnŭk rơnua kơ ƀing gih jing ƀing dŏ ataih, laih anŭn tơlơi rơnŭk rơnua wơ̆t kơ ƀing dŏ jĕ. </verse>
        <verse number="18">Yua kơ amăng Ñu abih dua djuai ƀing ta dưi nao pơ Ama amăng sa Yang Bơngăt Hiam.</verse>
        <verse number="19">Tui anŭn, ƀing gih ƀu jing ƀing mơnuih tuai laih anŭn ƀing đih đơ̆m ôh, samơ̆ ƀing gih jing ƀing ană plei pla hrŏm hơbĭt hăng ƀing rơgoh hiam, laih anŭn jing ƀing mơnuih amăng sang anŏ Ơi Adai; </verse>
        <verse number="20">ƀing gih hmâo pơdơ̆ng laih ƀơi atur ƀing khua ding kơna laih anŭn ƀing pô laĭ lui hlâo, laih anŭn Yêsu Krist Pô yơh jing boh pơtâo akiăng sang. </verse>
        <verse number="21">Amăng Ñu, abih sa boh sang hmâo đom pơklep hrŏm hơbĭt laih anŭn jing hĭ sang kơkuh pơpŭ rơgoh hiam amăng Khua Yang. </verse>
        <verse number="22">Amăng Ñu, ƀing gih ăt dưi pơdơ̆ng đĭ hrŏm hơbĭt amăng sang anŭn, kiăng kơ jing hĭ sa boh anih dŏ kơ Ơi Adai amăng Yang Bơngăt Hiam.</verse>
      </chapter>
      <chapter number="3">
        <verse number="1">Kơlih yua tơlơi anŭn, kâo Pôl, jing sa čô mơnă kơ Krist Yêsu yua kơ ƀing gih jing ƀing mơnuih djuai tuai. </verse>
        <verse number="2">Sĭt ƀing gih hmâo hmư̆ laih kơ tơlơi Ơi Adai hmâo jao kơ kâo bruă tơlơi Ñu pap kiăng kơ djru ƀing gih, </verse>
        <verse number="3">Ơi Adai hmâo bơrơđah brơi laih kơ kâo hơdră yom hơgơ̆m Ñu, kar hăng kâo hmâo čih laih ƀiă đơsĕt kơ ƀing gih. </verse>
        <verse number="4">Tơ ƀing gih đŏk tơlơi kâo čih anŭn, ƀing gih dưi thâo tơlơi kâo thâo hluh kơ tơlơi yom hơgơ̆m Yang Krist. </verse>
        <verse number="5">Tơlơi yom hơgơ̆m anŭn aka bơrơđah ôh kơ ƀing ană mơnuih amăng khul rơnŭk hlâo adih, samơ̆ ră anai Ơi Adai hmâo yua Yang Bơngăt Hiam bơrơđah brơi laih kơ ƀing khua ding kơna rơgoh hiam laih anŭn kơ ƀing pô laĭ lui hlâo Ñu. </verse>
        <verse number="6">Tơlơi yom hơgơ̆m anŭn jing: Mơ̆ng Tơlơi Phrâo Hiam, djuai mơnuih tuai dưi jing hĭ ƀing mă tŭ kong ngăn, jing khul črăn amăng sa drơi jan, laih anŭn jing ƀing mă tŭ hrŏm hơbĭt tơlơi ƀuăn amăng Krist Yêsu.</verse>
        <verse number="7">Kâo dưi jing sa čô ding kơna kơ Tơlơi Phrâo Hiam yua mơ̆ng tơlơi pap Ơi Adai, anŭn tơlơi Ñu hmâo pha brơi laih kơ kâo mơ̆ng bruă tơlơi dưi mơyang Ñu. </verse>
        <verse number="8">Wơ̆t dah kâo jing pô anĕt hloh kơ abih bang amăng ƀing rơgoh hiam, Ñu ăt pha brơi tơlơi pap anŭn kơ kâo mơ̆n, kiăng kơ kâo pơtô kơ ƀing djuai tuai tơlơi pơdrŏng sah Yang Krist ƀu dưi pơkă ôh, </verse>
        <verse number="9">laih anŭn ngă brơi abih bang mơnuih thâo hluh hơdră tơlơi yom hơgơ̆m anŭn, hmâo pơdŏp laih amăng lu rơnŭk amăng Ơi Adai, Pô hmâo hrih pơjing abih bang mơnơ̆ng, </verse>
        <verse number="10">kiăng kơ mơ̆ng Phung Sang Ơi Adai ƀing khua wai lăng laih anŭn ƀing hmâo tơlơi dưi djŏp djang anih amăng adai dưi thâo tơlơi kơhnâo Ơi Adai ƀu dưi pơkă. </verse>
        <verse number="11">Tui hăng tơlơi kơñăm hlŏng lar Ñu, Ñu hmâo pơgiơ̆ng laih amăng Krist Yêsu Khua Yang ƀing ta. </verse>
        <verse number="12">Amăng Ñu laih anŭn hăng tơlơi đaŏ kơ Ñu, ƀing ta hmâo tơlơi khĭn laih anŭn đaŏ kơnang dưi nao giăm Ơi Adai. </verse>
        <verse number="13">Tui anŭn kâo kơwưh kơ ƀing gih, anăm ƀing gih hơtah hơtai ôh yua kơ khul tơlơi tơnap tap kâo hlăk dŏ tŭ yua kơ ƀing gih. Tơlơi anŭn jing tơlơi guh kơang kơ ƀing gih.</verse>
        <verse number="14">Yua kơ kơlih anŭn yơh, kâo tŏ tơŭt ƀơi anăp Ama, </verse>
        <verse number="15">yua mơ̆ng Ñu abih bang djuai mơnuih amăng adai laih anŭn ƀơi lŏn tơnah dưi hmâo anăn. </verse>
        <verse number="16">Tui hăng tơlơi pơdrŏng sah tơlơi guh kơang Ñu, kâo rơkâo kơ Ñu pha brơi ƀing gih tơlơi dưi kơtang mơ̆ng Yang Bơngăt Hiam, kiăng kơ mơnuih amăng lăm ƀing gih dưi jing kơtang, </verse>
        <verse number="17">kiăng kơ mơ̆ng tơlơi đaŏ Yang Krist dưi dŏ amăng pran jua ƀing gih. Kâo ăt iâu laĭ kiăng kơ ƀing gih čăt akha laih anŭn pơdơ̆ng kơjăp amăng tơlơi khăp, </verse>
        <verse number="18">Tui anŭn kah ƀing gih dưi thâo hluh hrŏm hăng abih bang ƀing rơgoh hiam, boh ƀai, boh ataih, boh glong, laih anŭn boh dlam kơ tơlơi khăp anŭn, </verse>
        <verse number="19">laih anŭn dưi thâo krăn tơlơi khăp Krist Yêsu, jing tơlơi khăp rơgao hloh kơ tơlơi arăng dưi thâo hluh, kiăng kơ ƀing gih dưi bă blai hăng djŏp mơta tơlơi rơbeh blai Ơi Adai.</verse>
        <verse number="20">Ơi Adai jing Pô mă bruă amăng ƀing ta hăng tơlơi dưi mơyang Ñu, dưi ngă rơgao hloh kơ abih bang tơlơi ƀing ta rơkâo ƀôdah tơlơi ƀing ta pơmĭn, </verse>
        <verse number="21">kơ Ñu yơh tơlơi guh kơang amăng Phung Sang Ơi Adai laih anŭn amăng Krist Yêsu amăng abih bang rơnŭk, nanao hlŏng lar. Amen.</verse>
      </chapter>
      <chapter number="4">
        <verse number="1">Hnŭn yơh, kâo jing sa čô mơnă amăng Khua Yang, pơđur kơ ƀing gih hơdip bĕ năng lăp hăng tơlơi Ơi Adai hmâo iâu laih ƀing gih, </verse>
        <verse number="2">hăng abih tơlơi luă gŭ, tơdu rơun, laih anŭn tơlơi gir tŭ, brơi ƀing gih gir tŭ tơdruă ƀing gih amăng tơlơi khăp, </verse>
        <verse number="3">gir kơtir djă pioh bĕ tơlơi pơgop hasa Yang Bơngăt Hiam brơi, hăng hrĕ tơlơi rơnŭk rơnua. </verse>
        <verse number="4">Hmâo kơnơ̆ng sa drơi jan, sa Yang bơngăt Hiam kar hăng Ơi Adai hmâo iâu laih kơ ƀing gih kơ sa tơlơi čang rơmang đôč. </verse>
        <verse number="5">Hmâo kơnơ̆ng sa Khua Yang, sa tơlơi đaŏ, sa ƀatem, </verse>
        <verse number="6">sa Ơi Adai, Ama kơ abih bang, Pô dŏ hăng ngŏ kơ abih bang, tơ̆ng krah abih bang, laih anŭn dŏ amăng abih bang.</verse>
        <verse number="7">Samơ̆ rĭm čô ƀing ta hmâo mă tŭ laih tơlơi pap tui hăng hơnơ̆ng Yang Krist pha brơi. </verse>
        <verse number="8">Yua kơ anŭn yơh Hră Ơi Adai Pơhiăp hmâo čih laih:
“Tơdang Ñu đĭ hăng ngŏ, Ñu atăt ba lu mơnă,
Laih anŭn Ñu brơi khul tơlơi pha brơi kơ ană mơnuih.”</verse>
        <verse number="9">Tơdang Hră Ơi Adai Pơhiăp laĭ: “Ñu đĭ hăng ngŏ,” hơgĕt tơlơi anŭn kiăng laĭ? Ƀu djơ̆ ôh hă jing tơlơi Ñu hmâo trŭn laih mơ̆n amăng khul lŏn gah yŭ? </verse>
        <verse number="10">Pô hmâo trŭn laih jing Pô hmâo đĭ laih mơ̆n pơ hăng ngŏ kơ abih bang tal adai, kiăng dưi pơbă blai abih bang tơlơi. </verse>
        <verse number="11">Ñu pô yơh hmâo brơi: đơđa jing khua ding kơna, đơđa jing ƀing pô laĭ lui hlâo, đơđa jing ƀing hyu pơtô Tơlơi Phrâo Hiam, đơđa jing khua pô pơtô laih anŭn ƀing nai pơhrăm, </verse>
        <verse number="12">kiăng kơ prăp pơhrôp brơi ƀing rơgoh hiam hmâo tơlơi dưi mă bruă kơ Ơi Adai, laih anŭn pơdơ̆ng đĭ drơi jan Yang Krist rai kơ prŏng, </verse>
        <verse number="13">tơl abih bang ƀing ta leng kơ jing hasa amăng tơlơi đaŏ, laih anŭn amăng tơlơi thâo hluh kơ ană Ơi Adai, kiăng kơ dưi jing tha truh, tơl truh rup hơbŏ bă tum klă Yang Krist. </verse>
        <verse number="14">Kiăng kơ ƀing ta ƀu jing ƀing čơđai dơ̆ng ôh, pơhluai tui angĭn pơpuh pơđung yŭ ngŏ, tui hăng tơlơi pơtô phara mơ̆ng ƀing mơnuih pleč ƀlor laih anŭn ƀing kơhnăk plư. </verse>
        <verse number="15">Samơ̆ tơdang ƀing ta pơhiăp tơlơi sĭt hăng tơlơi khăp, kiăng kơ ƀing ta dưi rai kơ prŏng amăng djŏp mơta anăp nao kơ Pô jing akŏ, jing Yang Krist. </verse>
        <verse number="16">Mơ̆ng Krist abih drơi jan pơgop hơbĭt laih anŭn đom kơjăp hăng tơdruă mơ̆ng khul hrĕ lir akă djru tơdruă; tơdang abih črăn mă bruă hăng tơlơi djơ̆ klă, tui anŭn drơi jan dưi rai kơ prŏng, laih anŭn pơdơ̆ng ñu pô amăng tơlơi khăp.</verse>
        <verse number="17">Hnŭn yơh, amăng anăn Khua Yang kâo laĭ sĭt kơ ƀing gih: Ƀing gih ƀu dưi hơdip kar hăng ƀing djuai tuai dơ̆ng ôh, yua kơ ƀing gơñu hơdip hluai tui tơlơi pơmĭn đôč đač gơñu pô. </verse>
        <verse number="18">Tơlơi pơmĭn gơñu jing kơnăm mơmŏt hĭ laih, pơčơlah laih mơ̆ng tơlơi hơdip Ơi Adai yua kơ tơlơi mlŭk mơgu laih anŭn pran jua khăng ƀing gơñu. </verse>
        <verse number="19">Ƀing gơñu ƀu thâo mlâo hañ dơ̆ng ôh, laih anŭn jao gơñu pô kơ tơlơi hrah hrong, hưp amoaih ngă djŏp mơta tơlơi hơƀak drak.</verse>
        <verse number="20">Samơ̆ anŭn ƀu djơ̆ ôh khul tơlơi ƀing gih hrăm gah kơ Yang Krist! </verse>
        <verse number="21">Yua kơ ƀing gih hmâo hmư̆ laih tơlơi kơ Ñu, laih anŭn hmâo hrăm laih amăng Ñu djơ̆ tui hăng tơlơi sĭt dŏ amăng Yêsu. </verse>
        <verse number="22">Hnŭn yơh, brơi ƀing gih toh glŏm lui hĭ bĕ kơnuih hơđăp ƀing gih tui hăng tơlơi dŏ dơ̆ng ƀơ̆ng huă hlâo dih, jing tơlơi hmâo brŭ rai laih yua kơ khul tơlơi hưp amoaih pleč ƀlor, </verse>
        <verse number="23">kơnang kơ Yang Bơngăt Hiam pơplih phrâo tơlơi pơmĭn ƀing gih, </verse>
        <verse number="24">laih anŭn ƀing gih khŏm buh mă mơnuih phrâo, jing mơnuih hmâo hrih laih tui hăng rup hơbŏ Ơi Adai amăng tơlơi sĭt tơpă hơnơ̆ng laih anŭn tơlơi rơgoh hơčih.</verse>
        <verse number="25"> Tui anŭn yơh, brơi rĭm čô amăng ƀing gih lui hĭ tơlơi ƀlor,
“Pơhiăp bĕ tơlơi sĭt hăng ƀing jum dar ƀing gih,”
Yua kơ ƀing ta leng kơ jing khul črăn amăng sa drơi jan kơ tơdruă ƀing ta. </verse>
        <verse number="26">Tơdang ƀing gih hmâo tơlơi hil, anăm ngă soh; anăm kreñ hil tơl truh yang hrơi lĕ ôh, </verse>
        <verse number="27">anăm brơi yang sat hmâo mông gal ôh. </verse>
        <verse number="28">Hlơi pô juăt klĕ, anăm klĕ dơ̆ng tah; samơ̆ hiam hloh brơi ñu gir mă bruă hăng tơlơi tơpă hiam hăng tơngan ñu pô, kiăng kơ ñu dưi djru kơ pô kơƀah. </verse>
        <verse number="29">Anăm hmâo sa tơlơi pơhiăp sat tơbiă rai mơ̆ng amăng bah ƀing gih ôh, samơ̆ tơdah yom kiăng pơhiăp, brơi pơhiăp bĕ khul boh pơhiăp hiam, dưi djru brơi arăng rai kơ prŏng, kiăng dưi pha brơi tơlơi pap kơ ƀing mơnuih dŏ hmư̆. </verse>
        <verse number="30">Anăm ngă pơrơngot Yang Bơngăt Hiam Ơi Adai ôh, yua kơ amăng Ñu ƀing gih hmâo gru kơđŏm pioh kơ hrơi song mă. </verse>
        <verse number="31">Mă lui hĭ bĕ mơ̆ng ƀing gih abih tơlơi phĭ, tơlơi hil, tơlơi kreñ, tơlơi ur krač, tơlơi ngă pơmlâo arăng, hrŏm hăng abih tơlơi sat ƀai. </verse>
        <verse number="32">Brơi ƀing gih ngă hiam hăng tơdruă ƀing gih, tơdu rơun, pap brơi tơdruă ƀing gih kar hăng Ơi Adai hmâo pap brơi laih kơ ƀing gih amăng Krist.</verse>
      </chapter>
      <chapter number="5">
        <verse number="1">Hnŭn yơh, brơi ƀing gih jing mơnuih hla tui Ơi Adai kar hăng ƀing ană bă Ñu khăp hơeng. </verse>
        <verse number="2">Rơbat nao bĕ amăng tơlơi khăp, kar hăng Yang Krist hmâo khăp laih kơ ƀing ta, laih anŭn pơsăn drơi jan Ñu pô yua kơ ƀing ta, kar hăng mơnơ̆ng pơyơr laih anŭn mơnơ̆ng ngă yang ƀâu hiam pơyơr kơ Ơi Adai.</verse>
        <verse number="3">Bơ kơ tơlơi pyu pơde, abih bang tơlơi grĭ grañ, ƀôdah tơlơi hưp ham dram gơnam, anăm ră ruai ôh tơ̆ng krah ƀing gih, tui anŭn kah năng lăp kơ ƀing rơgoh hiam. </verse>
        <verse number="4">Anăm ră ruai ôh tơlơi di mri, tă tăn, ƀôdah tơlơi grĭ grañ, jing khul tơlơi ƀu gal lăp ôh; hiam hloh brơi ƀing gih pơyơr đĭ tơlơi bơni hơơč kơ Ơi Adai. </verse>
        <verse number="5">Ƀing gih khŏm thâo klă tơlơi anai: ƀing pyu pơde, ƀing grĭ grañ, ƀôdah ƀing hưp ham kơ dram gơnam (hưp ham dram gơnam jing kơkuh kơ rup trah), ƀu dưi mă tŭ kong ngăn amăng dêh čar pơtao Yang Krist laih anŭn Ơi Adai ôh.</verse>
        <verse number="6">Anăm brơi arăng plư ƀing gih hăng khul boh pơhiăp đôč đač ôh, yua kơ tơlơi anŭn yơh tơlơi Ơi Adai hil či tuh trŭn kơ ƀing ƀu thâo gưt hiăp. </verse>
        <verse number="7">Tui anŭn yơh, anăm pơgop hăng ƀing gơñu ôh. </verse>
        <verse number="8">Hlâo adih ƀing gih dŏ amăng tơlơi kơnăm mơmŏt, samơ̆ ră anai amăng Khua Yang ƀing gih jing tơlơi bơngač. Rơbat nao bĕ kar hăng ƀing ană kơ tơlơi bơngač, </verse>
        <verse number="9">(Yua kơ boh tơlơi bơngač jing abih bang tơlơi hiam klă, tơlơi tơpă, laih anŭn tơlơi tơpă sĭt.) </verse>
        <verse number="10">Pơmĭn sem lăng bĕ hơgĕt tơlơi bơmơak kơ Khua Yang. </verse>
        <verse number="11">Anăm pơgop hrŏm ôh khul bruă ƀu hmâo tơlơi tŭ yua, jing khul bruă kơ tơlơi kơnăm mơmŏt, samơ̆ hiam hloh brơi ƀing gih pơrơđah hĭ gơñu amăng tơlơi bơngač. </verse>
        <verse number="12">Yua kơ wơ̆t dah kơnơ̆ng ră ruai khul tơlơi gơñu ngă amăng tơlơi hơgơ̆m ăt mlâo laih mơ̆n. </verse>
        <verse number="13">Samơ̆ abih bang tơlơi hơgĕt pơrơđah laih amăng tơlơi bơngač leng kơ rơđah laih, yua kơ abih bang tơlơi hơgĕt dưi pơrơđah laih leng kơ jing tơlơi bơngač yơh. </verse>
        <verse number="14">Yua kơ anŭn tơlơi Ơi Adai pơhiăp hmâo laĭ:
“Ơ pô dŏ pĭt, mơdưh bĕ,
Tơgŭ bĕ mơ̆ng tơ̆ng krah ƀing djai,
Laih anŭn Yang Krist či pơčrang ƀơi ih.”</verse>
        <verse number="15">Tui anŭn, răng bĕ kơ tơlơi ƀing gih hơdip, anăm hơdip kar hăng ƀing mlŭk ôh, samơ̆ kar hăng ƀing kơhnâo. </verse>
        <verse number="16">Thâo mơneč yua hrơi mông, yua kơ khul hrơi jing sat. </verse>
        <verse number="17">Tui anŭn yơh, anăm jing ngă kar hăng ƀing mlŭk mơgu ôh, samơ̆ brơi ƀing gih khŏm thâo hluh hơgĕt tơlơi Khua Yang kiăng.</verse>
        <verse number="18">Anăm măt tơpai ôh, yua kơ tơlơi anŭn či ngă răm kơ ƀing gih, samơ̆ khŏm bă blai Yang Bơngăt Hiam. </verse>
        <verse number="19">Brơi ƀing gih yua tơlơi adoh hơđăp, tơlơi adoh rơgoh hiam, laih anŭn khul tơlơi adoh bơngăt, kiăng adoh pơkhă nao rai, laih anŭn adoh bơni hơơč bĕ kơ Khua Yang hăng abih pran jua. </verse>
        <verse number="20">Amăng abih bang tơlơi, brơi ƀing gih pơyơr tơlơi bơni nanao kơ Ơi Adai, Ama amăng anăn Yêsu Krist, Khua Yang ƀing ta.</verse>
        <verse number="21">Yua kơ tơlơi hwĭ pơpŭ kơ Yang Krist, brơi ƀing gih gưt bĕ kơ tơdruă.</verse>
        <verse number="22"> Ơ ƀing jing bơnai, gưt bĕ kơ rơkơi ƀing gih, kar hăng gưt kơ Khua Yang. </verse>
        <verse number="23">Yua kơ rơkơi jing akŏ kơ bơnai, kar hăng Yang Krist jing akŏ kơ Phung Sang Ơi Adai. Phung Sang Ơi Adai jing drơi jan Ñu, laih anŭn Ñu jing Pô pơklaih kơ Phung Sang Ơi Adai. </verse>
        <verse number="24">Kar hăng Phung Sang Ơi Adai gưt kơ Yang Krist, kar kaĭ mơ̆n ƀing bơnai khŏm gưt kơ rơkơi ñu amăng djŏp mơta tơlơi.</verse>
        <verse number="25"> Ơ ƀing jing rơkơi, khăp bĕ kơ bơnai ƀing gih, kar hăng Yang Krist hmâo khăp laih kơ Phung Sang Ơi Adai laih anŭn pơsăn drơi jan Ñu pô yua kơ Phung Sang Ơi Adai, </verse>
        <verse number="26">kiăng pơrơgoh Phung Sang Ơi Adai, giơ̆ng kơ Ñu pơrơgoh laih ƀing gơ̆ hăng ia laih anŭn hăng boh pơhiăp Ñu, </verse>
        <verse number="27">kiăng pơrơđah ƀơi anăp Ñu sa Phung Sang Ơi Adai guh kơang, ƀu hmâo anih grĭ, ƀu hmâo anih kơčun, ƀu hmâo mơnơ̆ng hơgĕt kar hăng anŭn ôh, kiăng kơ dưi jing rơgoh hiam laih anŭn klă tum. </verse>
        <verse number="28">Ăt tui anŭn mơ̆n, rơkơi khŏm khăp kơ bơnai ñu kar hăng ñu khăp kơ drơi jan ñu pô. Hlơi pô khăp kơ bơnai ñu jing khăp kơ ñu pô yơh. </verse>
        <verse number="29">Yua kơ ƀu hmâo hlơi pô bơrơmŭt kơ drơi jan ñu pô ôh, samơ̆ ñu čem rong laih anŭn khăp kơ gơ̆ kar hăng Yang Krist wai lăng Phung Sang Ơi Adai, </verse>
        <verse number="30">yua kơ ƀing ta jing khul črăn amăng drơi jan Ñu. </verse>
        <verse number="31">Kar hăng hră Ơi Adai Pơhiăp laĭ: “Kơlih yua kơ tơlơi anŭn yơh rơkơi či čơlah hĭ mơ̆ng amĭ ama ñu, laih anŭn pơgop hăng bơnai ñu, laih anŭn abih dua gơñu jing hĭ sa asar yơh.” </verse>
        <verse number="32">Anai jing sa tơlơi yom hơgơ̆m prŏng; kâo kiăng laĭ nao kơ Yang Krist hăng Phung Sang Ơi Adai. </verse>
        <verse number="33">Tui anŭn rĭm čô ƀing gih khŏm khăp kơ bơnai ñu kar hăng ñu khăp kơ ñu pô, laih anŭn bơnai khŏm pơpŭ kơ rơkơi ñu.</verse>
      </chapter>
      <chapter number="6">
        <verse number="1"> Ơ ƀing jing ană, tui gưt bĕ kơ amĭ ama ƀing gih amăng Khua Yang, yua kơ tơlơi anŭn jing sa tơlơi gal djơ̆ yơh. </verse>
        <verse number="2">“Pơpŭ bĕ kơ amĭ ama ih” (anai jing tơlơi pơtă mrô sa hmâo wơ̆t hăng tơlơi ƀuăn nao hrŏm hơbĭt), </verse>
        <verse number="3">“kiăng kơ ƀing gih dưi hmâo tơlơi mơyun hiam laih anŭn dưi dŏ hơdip sui ƀơi lŏn tơnah.”</verse>
        <verse number="4"> Ơ ƀing jing ama, anăm pơčôih ngă kơ ană bă ƀing gih đet hil ôh, samơ̆ čem rong ƀing gơ̆ hăng tơlơi pơkra pơjuăt laih anŭn pơhrăm pơđur tui hăng tơlơi Khua Yang pơtô.</verse>
        <verse number="5"> Ơ ƀing jing hlŭn, tui gưt bĕ kơ ƀing khua ƀing gih amăng lŏn tơnah, hăng tơlơi hwĭ laih anŭn tơtư̆, hăng pran jua tơpă sĭt kar hăng tui gưt kơ Yang Krist mơ̆n; </verse>
        <verse number="6">ƀu djơ̆ kơnơ̆ng gưt asăp ƀơi anăp ƀing gơñu, kar hăng kiăng mă pran jua arăng đôč ôh, samơ̆ kar hăng ƀing hlŭn kơ Yang Krist, hăng abih pran jua ngă tui hăng tơlơi Ơi Adai kiăng. </verse>
        <verse number="7">Mă bruă bĕ kơ ƀing gơñu hăng tơlơi khăp, kar hăng mă bruă kơ Khua Yang, ƀu djơ̆ kơ ană mơnuih ôh. </verse>
        <verse number="8">Yua kơ ƀing gih thâo laih, wơ̆t dah jing hlŭn ƀôdah jing rơngai, rĭm čô či mă tŭ tơlơi bơni mơ̆ng Khua Yang tui hăng bruă hiam ñu hmâo ngă laih.</verse>
        <verse number="9"> Ơ ƀing jing khua, brơi ƀing gih ngă bĕ kơ ƀing hlŭn ƀing gih ăt kar hăng anŭn mơ̆n, laih anŭn anăm pơhwĭ pơbral ƀing gơñu ôh, yua kơ ƀing gih thâo laih ƀing gơñu wơ̆t kơ ƀing gih hmâo hrŏm hơbĭt sa čô Khua dŏ amăng adai, laih anŭn Ñu ƀu pơkah phara mơnuih ôh.</verse>
        <verse number="10">Hnal tuč, brơi kơ ƀing gih jing kơtang amăng Khua Yang laih anŭn kơnang kơ tơlơi kơtang mơyang Ñu. </verse>
        <verse number="11">Brơi ƀing gih buh mă bĕ abih bang gơnam pơblah Ơi Adai brơi, kiăng kơ ƀing gih dưi dŏ kơjăp pơkơdơ̆ng glaĭ hăng tơlơi plư pleč yang sat. </verse>
        <verse number="12">Yua kơ ƀing ta pơblah, ƀu djơ̆ pơblah glaĭ hăng asar đeh laih anŭn drah ôh, samơ̆ ƀing ta pơkơdơ̆ng glaĭ hăng ƀing khua wai lăng, ƀing hmâo tơlơi dưi, ƀing khua pơtao lŏn tơnah rơnŭk kơnăm mơmŏt anai, hăng ƀing yang sat ƀai dŏ amăng khul tal adai. </verse>
        <verse number="13">Yua kơ anŭn yơh, mă yua bĕ abih bang gơnam pơblah Ơi Adai brơi, kiăng kơ ƀing gih dưi pơkơdơ̆ng glaĭ amăng rơnŭk sat, laih anŭn tơ dưi hĭ abih bang laih, ƀing gih ăt či dŏ kơjăp.</verse>
        <verse number="14"> Tui anŭn, dŏ kơjăp bĕ, hrăng bĕ hơdrăng kơiăng hăng tơlơi sĭt, buh bĕ ao pơsơi jing tơlơi tơpă, </verse>
        <verse number="15">yua tơlơi hur har ră ruai Tơlơi Phrâo Hiam rơnŭk rơnua kar hăng čŭt čơkhŏ. </verse>
        <verse number="16">Hăng abih khul tơlơi anai, mă bĕ khiơl jing tơlơi đaŏ. Hăng gơnam anŭn ƀing gih dưi pơdjai abih bang ƀrŏm apui yang sat. </verse>
        <verse number="17">Buh bĕ tơlơi pơklaih jing mŭk pơsơi, laih anŭn djă đao gưm Yang Bơngăt Hiam, jing boh pơhiăp Ơi Adai. </verse>
        <verse number="18">Amăng Yang Bơngăt Hiam iâu laĭ nanao laih anŭn kơwưh rơkâo. Kiăng kơ truh tơlơi kơñăm, brơi kơ ƀing gih gir run, dŏ răng, laih anŭn iâu laĭ brơi kơ abih bang ƀing rơgoh hiam. </verse>
        <verse number="19">Ăt iâu laĭ brơi kơ kâo kar kaĭ mơ̆n, kiăng kơ tơdang kâo pơhiăp, Ơi Adai pha brơi kơ kâo tơlơi pơtô mơ̆ng Ñu, laih anŭn pơtô tơlơi yom hơgơ̆m kơ Tơlơi Phrâo Hiam hăng tơlơi khĭn. </verse>
        <verse number="20">Yua kơ Tơlơi Phrâo Hiam yơh, kâo jing pô pơala, arăng krư̆ kơđơ̆l kâo. Tui anŭn iâu laĭ brơi kâo kiăng kơ kâo hmâo tơlơi khĭn pơhaih Tơlơi Phrâo Hiam anŭn kar hăng kâo khŏm pơhiăp.</verse>
        <verse number="21">  Kar kaĭ mơ̆n kiăng kơ ƀing gih dưi thâo hyư̆m kâo jing laih anŭn hơgĕt kâo dŏ ngă, Tisik adơi ayŏng ƀing ta khăp hơeng, sa čô ding kơna tŏng ten amăng Khua Yang, či ruai glaĭ brơi kơ ƀing gih thâo abih tơlơi. </verse>
        <verse number="22">Kâo pơkiaŏ nao ñu pơ ƀing gih hăng tơlơi kơñăm anai, kiăng kơ ƀing gih dưi thâo hyư̆m tơlơi gơmơi jing, laih anŭn kiăng kơ ñu dưi pơtrŭt pơđĭ pran jua ƀing gih.</verse>
        <verse number="23">Rơkâo tơlơi rơnŭk rơnua, tơlơi khăp, laih anŭn tơlơi đaŏ, mơ̆ng Ơi Adai jing Ama, laih anŭn Khua Yang jing Yêsu Krist dŏ hrŏm hơbĭt hăng adơi ayŏng. </verse>
        <verse number="24">Rơkâo tơlơi pap dŏ hrŏm hăng abih bang ƀing mơnuih khăp kơ Khua Yang ƀing ta jing Yêsu Krist hăng tơlơi khăp hlŏng lar.</verse>
      </chapter>
    </book>
    <book number="50">
      <chapter number="1">
        <verse number="1"> Pôl laih anŭn Timôthê, ƀing ding kơna Krist Yêsu, čih mơit kơ abih bang ƀing rơgoh hiam amăng Krist Yêsu dŏ pơ plei Philip hrŏm hơbĭt hăng ƀing wai lăng Phung Sang Ơi Adai laih anŭn ƀing tha sang yang.</verse>
        <verse number="2">Rơkâo Ơi Adai Ama ƀing ta, laih anŭn Khua Yang jing Yêsu Krist pha brơi ƀing gih tơlơi pap laih anŭn tơlơi rơnŭk rơnua.</verse>
        <verse number="3">Kâo bơni kơ Ơi Adai kâo, rĭm wơ̆t kâo hơdơr kơ ƀing gih, </verse>
        <verse number="4">laih anŭn amăng rĭm wơ̆t kâo iâu laĭ brơi kơ abih bang ƀing gih, nanao kâo iâu laĭ hăng tơlơi hơ̆k mơak, </verse>
        <verse number="5">yua kơ čơdơ̆ng mơ̆ng phŭn hlŏng truh kơ ră anai, ƀing gih hmâo djru hrŏm hơbĭt mă bruă amăng tơlơi ră ruai Tơlơi Phrâo Hiam. </verse>
        <verse number="6">Kâo đaŏ sĭt kơ Pô hmâo pơphŭn laih bruă hiam amăng ƀing gih, Ñu či ngă pơgiơ̆ng hĭ bruă anŭn tơl truh hrơi Yêsu Krist. </verse>
        <verse number="7">Jing djơ̆ yơh kâo pơmĭn tui anŭn kơ abih bang ƀing gih, yua kơ ƀing gih dŏ nanao amăng pran jua kâo, yua kơ abih bang ƀing gih hmâo mă tŭ laih tơlơi pap hrŏm hăng kâo, wơ̆t dah amăng tơlơi arăng krư̆ kâo ƀôdah amăng tơlơi pơgang laih anŭn pơgăl pơsĭt Tơlơi Phrâo Hiam. </verse>
        <verse number="8">Yua kơ Ơi Adai ngă gơ̆ng jơlan laih kơ kâo, kơ tơlơi kâo khăp hơeng kơ abih bang ƀing gih hăng tơlơi khăp Krist Yêsu.</verse>
        <verse number="9">Tơlơi kâo iâu laĭ, kâo rơkâo kiăng kơ tơlơi khăp ƀing gih dưi đĭ lu tui nanao, hrŏm hăng tơlơi thâo hluh laih anŭn tơlơi thâo kơsem dlam, </verse>
        <verse number="10">djru ƀing gih thâo klă hơgĕt jing tơlơi hiam hloh abih bang, kiăng kơ amăng hrơi Yang Krist ƀing gih dưi jing rơgoh hiam, ƀu hmâo tơlơi dưi ƀuah ôh, </verse>
        <verse number="11">bă hăng tơlơi tơpă tơbiă rai mơ̆ng Yêsu Krist, kiăng pơ-ư pơang laih anŭn pơ-ư bơni kơ Ơi Adai.</verse>
        <verse number="12">Ơ adơi ayŏng, kâo kiăng kơ ƀing gih thâo hơgĕt tơlơi hmâo truh laih kơ kâo, sĭt jing tơlơi hmâo djru pơđĭ brơi laih bruă Tơlơi Phrâo Hiam; </verse>
        <verse number="13">tơl abih bang tơhan gak amăng sang khua čar laih anŭn abih bang mơnuih pơkŏn leng kơ thâo arăng hmâo krư̆ kâo yua kơ Krist, </verse>
        <verse number="14">laih anŭn lu ƀing adơi ayŏng hmâo tơlơi đaŏ kơnang kơ Khua Yang hloh dơ̆ng yua mơ̆ng tơlơi arăng krư̆ kâo, laih anŭn gơñu khĭn pơhaih boh pơhiăp Ơi Adai ƀu hmâo tơlơi hwĭ ôh.</verse>
        <verse number="15">Sĭt biă mă hmâo đơđa pơtô Yang Krist hăng tơlơi gar moañ laih anŭn tơlơi pơrơsua, samơ̆ ăt hmâo mơ̆n ƀing mơnuih pơtô hăng tơlơi pơmĭn hiam. </verse>
        <verse number="16">Ƀing mơnuih anai pơtô hăng pran jua khăp, yua kơ gơñu thâo Ơi Adai hmâo kơčrâo pơdŏ brơi kâo kơ bruă anai kiăng kơ pơgang brơi Tơlơi Phrâo Hiam. </verse>
        <verse number="17">Bơ kơ ƀing pơkŏn pơtô Yang Krist hăng tơlơi kiăng kah pơpha, ƀu djơ̆ hăng tơlơi tơpă sĭt ôh, laih anŭn pơmĭn dah tui anŭn či thim tơlơi tơnap tap kơ tơlơi arăng krư̆ kơđơ̆l kâo. </verse>
        <verse number="18">Măk ai ñu! Wơ̆t dah hyư̆m pă tŭ mơ̆n, thâo dah hăng tơlơi ngă mă ƀôdah hăng tơlơi tơpă sĭt, Yang Krist ăt arăng pơtô mơ̆n. Anŭn jing tơlơi kâo hơ̆k mơak laih anŭn ăt či hơ̆k mơak dơ̆ng. </verse>
        <verse number="19">Yua kơ kâo thâo mơ̆ng tơlơi ƀing gih iâu laĭ laih anŭn Yang Bơngăt Hiam Yêsu Krist djru, tơlơi anŭn či ba glaĭ tơlơi rơngai kơ kâo, </verse>
        <verse number="20">Tơlơi kâo kiăng biă mă laih anŭn čang rơmang anŭn jing, kâo ƀu či mlâo hañ kơ tơlơi hơgĕt ôh, samơ̆ hăng tơlơi khĭn biă mă ră anai laih anŭn nanao kar kaĭ mơ̆n, Yang Krist ăt či hmâo tơlơi guh kơang amăng drơi jan kâo, thâo dah kâo hơdip ƀôdah dah kâo djai. </verse>
        <verse number="21">Gah kơ kâo, hơdip jing Yang Krist, djai jing tơlơi tŭ yua. </verse>
        <verse number="22">Samơ̆ tơdah kâo ăt dŏ hơdip amăng drơi jan laih anŭn bruă kâo ngă ăt dŏ hmâo boh tŭ yua mơ̆n, hnŭn yơh kâo ƀu thâo hơgĕt tơlơi kâo khŏm či ruah ôh. </verse>
        <verse number="23">Hmâo dua bơnah tơlơi kơpĭ kâo: kâo kiăng nao laih anŭn dŏ hrŏm hăng Yang Krist, jing tơlơi hiam kơ kâo hloh kơ abih bang. </verse>
        <verse number="24">Samơ̆ kâo ăt dŏ glaĭ amăng drơi jan, anŭn jing tơlơi kiăng biă mă yơh brơi kơ ƀing gih. </verse>
        <verse number="25">Kâo đaŏ sĭt tơlơi anai, kâo thâo kâo ăt či dŏ glaĭ laih anŭn dŏ hăng abih bang ƀing gih dơ̆ng, kiăng djru ƀing gih đĭ kơprŏng laih anŭn hơ̆k mơak amăng tơlơi đaŏ, </verse>
        <verse number="26">tui anŭn tơ kâo wơ̆t glaĭ čuă ƀing gih dơ̆ng, ƀing gih či hmâo lu tơlơi kơlih yua kiăng pơ-ư kơ kâo amăng Yang Krist Yêsu.</verse>
        <verse number="27">Kơnơ̆ng brơi ƀing gih khŏm hơdip năng lăp hăng Tơlơi Phrâo Hiam Yang Krist, kiăng kơ hlăk kâo nao čuă ngui ƀing gih ƀôdah hlăk kâo rơkut, kâo ăt či hmư̆ hing kơ ƀing gih ăt dŏ kơjăp, sa pran jua, sa tơlơi pơmĭn hrŏm hơbĭt pơblah brơi kơ tơlơi đaŏ kơ Tơlơi Phrâo Hiam, </verse>
        <verse number="28">laih anŭn ƀu hmâo tơlơi hwĭ hơgĕt ôh mơ̆ng ƀing ayăt ƀing gih. Tơlơi anŭn jing sa gru kơnăl pơsĭt kơ tơlơi ƀing gơñu či răm rai, samơ̆ jing gru kơnăl pơsĭt tơlơi ƀing gih hmâo tơlơi pơklaih, laih anŭn tơlơi anai tơbiă rai mơ̆ng Ơi Adai. </verse>
        <verse number="29">Yua kơ Ơi Adai hmâo pha brơi laih kơ ƀing gih ƀu djơ̆ kơnơ̆ng đaŏ kơ Krist đôč ôh, samơ̆ wơ̆t kơ dưi tŭ tơlơi tơnap yua kơ Ñu kar kaĭ mơ̆n, </verse>
        <verse number="30">ƀing gih hlăk dŏ pơblah kar hăng tơlơi pơblah ƀing gih hmâo ƀuh laih kâo pơblah mơ̆ng hlâo dih, laih anŭn ră anai ƀing gih hmư̆ kâo ăt dŏ pơblah mơ̆n.</verse>
      </chapter>
      <chapter number="2">
        <verse number="1">Tui anŭn, tơdah amăng Yang Krist hmâo tơlơi pơđĭ pran jua, tơdah amăng tơlơi khăp hmâo tơlơi pơalum, tơdah amăng Yang Bơngăt Hiam hmâo tơlơi pơgop pơlir, tơdah hmâo pran jua thâo khăp laih anŭn tơlơi pap mơñai kơ tơdruă, </verse>
        <verse number="2">brơi ƀing gih bơmơak kơ kâo tum num bĕ amăng tơlơi ƀing gih hmâo sa jua pơmĭn, sa tơlơi khăp, sa bơngăt jua laih anŭn sa tơlơi pơmĭn. </verse>
        <verse number="3">Anăm ngă ôh sa mơta tơlơi hơgĕt yua kơ pran jua et klih, ƀôdah kiăng pơang kơ pô, samơ̆ luă gŭ bĕ, lăng kơ pô pơkŏn lăp pơpŭ pơyom hloh kơ ƀing gih pô. </verse>
        <verse number="4">Rĭm čô amăng ƀing gih anăm pơmĭn tơlơi tŭ yua kơnơ̆ng kơ ƀing gih pô đôč ôh, samơ̆ khŏm pơmĭn tơlơi tŭ yua kơ ƀing pơkŏn kar kaĭ mơ̆n. </verse>
        <verse number="5">Brơi kơ ƀing gih hmâo bĕ jua pơmĭn kar hăng Krist Yêsu hmâo laih,</verse>
        <verse number="6">Wơ̆t dah Ñu hmâo kơnuih Ơi Adai pô,
Samơ̆ Ñu ƀu lăng tơlơi Ñu bơmơđơr hăng Ơi Adai
Jing tơlơi Ñu khŏm djă pioh ôh;</verse>
        <verse number="7">Ñu hmâo lui hĭ laih Ñu pô,
Laih anŭn buh mă rup sa čô hlŭn,
Jing hĭ kar hăng ană mơnuih.</verse>
        <verse number="8">Ñu hmâo pơrơđah rai kar hăng sa čô mơnuih,
Ñu pơtrŭn Ñu pô, laih anŭn gưt asăp tơl djai,
Hloh kơ anŭn dơ̆ng tŭ tơlơi djai ƀơi kơyâo bơrơkal.</verse>
        <verse number="9">Yua kơ anŭn yơh Ơi Adai hmâo pơpŭ Ñu đĭ glong biă mă,
Laih anŭn brơi kơ Ñu anăn glong hloh kơ abih bang anăn,</verse>
        <verse number="10"> Kiăng kơ tơ hmư̆ djơ̆ anăn Yêsu,
Abih bang tơŭt amăng adai, ƀơi lŏn tơnah, laih anŭn gah yŭ kơ lŏn tơnah
Leng kơ khŏm tŏ tơŭt,</verse>
        <verse number="11">Laih anŭn abih bang jơlah leng kơ khŏm pơhaih
Yêsu Krist jing Khua Yang,
Kiăng ngă guh kơang kơ Ơi Adai Ama.</verse>
        <verse number="12">Tui anŭn yơh, Ơ adơi ayŏng kâo khăp hơeng, kar hăng ƀing gih ăt gưt nanao, ƀu djơ̆ kơnơ̆ng ƀơi anăp kâo đôč ôh, samơ̆ ră anai gưt lu hloh dơ̆ng tơdang kâo rơkut, ngă pơgiơ̆ng bĕ tơlơi pơklaih ƀing gih hăng pran jua hwĭ laih anŭn tơtư̆. </verse>
        <verse number="13">Yua kơ Ơi Adai jing pô dŏ mă bruă amăng ƀing gih, kiăng kơ ƀing gih hmâo tơlơi kiăng laih anŭn dưi ngă tui hăng tơlơi Ñu kiăng.</verse>
        <verse number="14">Ngă bĕ abih bang bruă anăm hiăp brŏk ƀôdah kĭ kơ̆ ôh, </verse>
        <verse number="15">kiăng kơ ƀing gih jing jơngeh rơgoh laih anŭn ƀu hmâo tơlơi arăng dưi ƀuah ôh, jing ƀing ană bă Ơi Adai ƀu hmâo tơlơi grĭ grañ ôh tơ̆ng krah rơnŭk răm rai laih anŭn soh sat. Tơ̆ng krah ƀing gơñu brơi ƀing gih pơčrang bĕ kar hăng pơtŭ amăng lŏn tơnah, </verse>
        <verse number="16">djă kơjăp bĕ boh pơhiăp hơdip, kiăng kơ amăng Hrơi Krist kâo dưi pơ-ư kơ kâo pô yua kơ tơlơi kâo đuaĭ ƀu jing đôč đač ôh, kŏn mă bruă đôč đač lơi. </verse>
        <verse number="17">Wơ̆t dah kâo khŏm tuh drah kar hăng ngă phĕt tuh ia tơpai kiăng pruih ƀơi mơnơ̆ng ngă yang ƀing gih pơyơr đĭ hăng tơlơi đaŏ, kâo ăt mơak mơ̆n laih anŭn hơ̆k mơak hrŏm hăng abih bang ƀing gih. </verse>
        <verse number="18">Ƀing gih kar kaĭ mơ̆n, hơ̆k mơak bĕ laih anŭn hơ̆k mơak hrŏm hơbĭt hăng kâo.</verse>
        <verse number="19">Amăng Khua Yang Yêsu kâo čang rơmang dưi pơkiaŏ nao tañ Timôthê pơ ƀing gih, kiăng kơ kâo dưi hmâo tơlơi pơđĭ pran jua tơdang hmư̆ tơlơi phrâo phrang mơ̆ng ƀing gih. </verse>
        <verse number="20">Kâo ƀu hmâo ôh pô pơkŏn hmâo sa jua pơmĭn kar hăng ñu, bơngơ̆t sĭt kơ tơlơi ƀing gih. </verse>
        <verse number="21">Abih bang ƀing gơñu kơnơ̆ng hơduah sem tơlơi tŭ yua kơ gơñu pô đôč, ƀu djơ̆ tơlơi tŭ yua kơ Yêsu Krist ôh. </verse>
        <verse number="22">Samơ̆ ƀing gih thâo laih tơlơi tŏng ten Timôthê, ñu hmâo mă bruă kơ Tơlơi Phrâo Hiam hrŏm hơbĭt hăng kâo, kar hăng ană hăng ama. </verse>
        <verse number="23">Tui anŭn kâo čang rơmang či pơkiaŏ nao ñu mơtam pơ ƀing gih, tơ laih kâo thâo tơlơi či truh kơ kâo; </verse>
        <verse number="24">samơ̆ amăng Khua Yang, kâo đaŏ kâo pô ăt či nao tañ pơ ƀing gih mơ̆n.</verse>
        <verse number="25">Kâo pơmĭn kiăng đơi yơh brơi Êpaphôdit glaĭ pơ ƀing gih. Ñu jing sa čô adơi ayŏng kâo, sa čô pô mă bruă hrŏm hơbĭt laih anŭn pô pơblah hrŏm hăng kâo, ăt jing pô arăng pơkiaŏ nao laih anŭn jing mơnuih buih bruă ƀing gih hmâo mơit rai kiăng djru tơlơi kâo kiăng. </verse>
        <verse number="26">Yua kơ ñu kiăng biă mă bưp glaĭ abih bang ƀing gih, laih anŭn ñu hmâo tơlơi ƀlơ̆ng bơngơ̆t yua kơ ƀing gih hmâo hmư̆ laih kơ tơlơi ñu ruă. </verse>
        <verse number="27">Sĭt biă mă ñu hmâo ruă ƀiă či djai, samơ̆ Ơi Adai pap drap kơ ñu, laih anŭn ƀu djơ̆ kơnơ̆ng pap drap kơ ñu đôč ôh samơ̆ wơ̆t kơ kâo kar kaĭ mơ̆n, hwĭ kơ thim tơlơi rơngot dơ̆ng kơ tơlơi rơngot kâo hmâo laih. </verse>
        <verse number="28">Yua kơ anŭn yơh, kâo hăt pơkiaŏ nao ñu, kiăng kơ ƀing gih hmâo tơlơi hơ̆k mơak tơdang ƀing gih ƀuh glaĭ ñu dơ̆ng, laih anŭn kiăng kơ kâo plai ƀiă ƀlơ̆ng bơngơ̆t. </verse>
        <verse number="29">Tui anŭn brơi ƀing gih tŭ jum ñu amăng Khua Yang hăng tơlơi hơ̆k mơak sĭt, laih anŭn brơi ƀing gih pơpŭ bĕ kơ ƀing mơnuih kar hăng anŭn, </verse>
        <verse number="30">yua kơ bruă Yang Krist ñu ƀiă či djai. Ñu pơsăn tơlơi hơdip kiăng kơ pơgiơ̆ng khul bruă ƀing gih ƀu dưi djru kâo ôh.</verse>
      </chapter>
      <chapter number="3">
        <verse number="1">Hnal tuč, Ơ adơi ayŏng, hơ̆k mơak bĕ amăng Khua Yang. Kâo ƀu guam ôh čih khul tơlơi kar hăng anŭn dơ̆ng kơ ƀing gih, yua kơ anŭn jing tơlơi hlom rơnŭk kơ ƀing gih. </verse>
        <verse number="2">Răng bĕ kơ ƀing khul asâo, răng bĕ kơ ƀing mă bruă sat, răng bĕ kơ ƀing ngă mă khăt klĭ. </verse>
        <verse number="3">Yua kơ ƀing ta jing ƀing khăt klĭ sĭt, ƀing kơkuh pơpŭ kơ Ơi Adai amăng Yang Bơngăt Hiam, laih anŭn pơ-ư amăng Krist Yêsu, ƀu đaŏ kơnang kơ asar đeh ôh. </verse>
        <verse number="4">Wơ̆t dah kâo ăt hmâo tơlơi kơlih yua kiăng kơnang kơ asar đeh. Tơdah hmâo hlơi pơmĭn kơ ñu hmâo tơlơi kơlih yua kiăng kơnang kơ asar đeh, kâo hmâo lu tơlơi kơlih yua hloh dơ̆ng: </verse>
        <verse number="5">amăng hrơi tal sapăn arăng khăt klĭ kâo, kâo jing sa čô mơnuih tơkeng rai mơ̆ng ƀing ană tơčo Israel, mơ̆ng kơnŭng djuai Benjamin, mơnuih Hêbrơ ană kơ mơnuih Hêbrơ; gah kơ tơlơi juăt kâo jing sa čô mơnuih Pharisi; </verse>
        <verse number="6">gah kơ pran jua hur har, kâo jing pô ngă sat kơ Phung Sang Ơi Adai; gah kơ tơlơi tơpă tui hăng tơlơi juăt, kâo ƀu hmâo anih arăng dưi ƀuah ôh. </verse>
        <verse number="7">Samơ̆ yua kơ Yang Krist, kâo lăng khul tơlơi tŭ yua kâo hmâo anŭn kar hăng jing lŭp đôč. </verse>
        <verse number="8">Hloh kơ anŭn dơ̆ng, kâo ăt lăng abih bang tơlơi kar hăng lŭp, yua kơ tơlơi kâo thâo krăn Yang Krist Yêsu, Khua Yang kâo, jing yom hloh kơ abih bang. Yua kơ Ñu yơh, kâo tŭ tơlơi lŭp abih bang, laih anŭn kâo lăng khul tơlơi anŭn kar hăng djah, kiăng kơ dưi hmâo Yang Krist, </verse>
        <verse number="9">laih anŭn dưi dŏ amăng Ñu. Kâo hmâo tui anŭn ƀu djơ̆ yua mơ̆ng tơlơi tơpă kâo hmâo mơ̆ng tơlơi juăt ôh samơ̆ yua mơ̆ng tơlơi đaŏ kơ Yang Krist, jing tơlơi tơpă tơbiă rai mơ̆ng Ơi Adai yua mơ̆ng tơlơi đaŏ; </verse>
        <verse number="10">kiăng kơ kâo dưi thâo krăn Krist laih anŭn tơlơi dưi mơyang mơ̆ng tơlơi Ñu hơdip glaĭ, laih anŭn dưi tŭ tơlơi tơnap tap hrŏm hơbĭt hăng Ñu, laih anŭn dưi jing kar hăng Ñu amăng tơlơi Ñu djai, </verse>
        <verse number="11">čang rơmang kâo dưi truh kơ tơlơi hơdip glaĭ mơ̆ng ƀing djai.</verse>
        <verse number="12">Ƀu djơ̆ ôh kâo hmâo mă tŭ laih pri, ƀôdah tơl laih kơ tơlơi hiam tum klă, samơ̆ kâo hlăk gir đuaĭ nao pơ anăp kiăng dưi mă tŭ tơlơi anŭn kơ kâo pô, yua kơ Yang Krist hmâo mă tŭ laih kâo kơ Ñu pô. </verse>
        <verse number="13">Ơ adơi ayŏng, kâo ƀu pơmĭn ôh kâo hmâo mă tŭ laih tơlơi anŭn, samơ̆ kâo kơnơ̆ng ngă sa mơta tơlơi, kâo wơr bĭt hĭ khul tơlơi hơgĕt gah rŏng laih anŭn kơtưn nao pơ anăp. </verse>
        <verse number="14">Kâo đuaĭ kơñăm nao pơ anih pơkơčah, kiăng dưi mă tŭ pri kơ tơlơi iâu hăng adai kơ Ơi Adai amăng Krist Yêsu. </verse>
        <verse number="15">Brơi abih bang ƀing mơnuih truh tha laih amăng ƀing ta khŏm hmâo tơlơi pơmĭn kar hăng anŭn; laih anŭn tơdah ƀing gih pơmĭn kơ tơlơi pơkŏn, Ơi Adai či pơrơđah brơi tơlơi anŭn kơ ƀing gih kar kaĭ mơ̆n. </verse>
        <verse number="16">Kơnơ̆ng dơ̆ pă hơnơ̆ng ƀing ta tơl, ƀing ta rơbat nao bĕ kar hăng hơnơ̆ng anŭn.</verse>
        <verse number="17"> Ơ ƀing adơi ayŏng, hla tui kâo bĕ, laih anŭn brơi ƀing gih kơčăng lăng kơ ƀing hơdip tui gru pơhmô hiam ƀing gih ƀuh laih amăng ƀing gơmơi. </verse>
        <verse number="18">Yua kơ kâo juăt laĭ laih kơ ƀing gih tơlơi anai, laih anŭn ră anai kâo pơhiăp dơ̆ng hăng tơlơi hia, hmâo lu ƀing mơnuih hơdip kar hăng ƀing ayăt kơ kơyâo bơrơkal Yang Krist. </verse>
        <verse number="19">Tơlơi đŭt kơ gơñu jing tơlơi răm rai. Gơñu lăng hlŭng gơñu jing khua yang kơ gơñu. Gơñu yap tơlơi mlâo hañ jing tơlơi ư-ang kơ gơñu, laih anŭn kơnơ̆ng pơmĭn kơ khul bruă lŏn tơnah đôč. </verse>
        <verse number="20">Samơ̆ ƀing ta jing ană plei pla amăng adai, mơ̆ng anih anŭn ƀing ta dŏ čang tơguan Pô Pơklaih, Khua Yang Yêsu Krist. </verse>
        <verse number="21">Ñu či pơplih drơi jan tơdu ƀing ta jing hĭ kar hăng drơi jan guh kơang Ñu, hăng tơlơi dưi mơyang Ñu dưi brơi abih bang mơnơ̆ng mŭt gưt kơ Ñu.</verse>
      </chapter>
      <chapter number="4">
        <verse number="1">Tui anŭn yơh, Ơ adơi ayŏng kâo khăp hơeng, jing ƀing kâo khăp laih anŭn hơning hơdơr, jing tơlơi hơ̆k mơak laih anŭn mŭk pơtao kơ kâo, dŏ kơjăp nanao bĕ amăng Khua Yang.</verse>
        <verse number="2">Kâo pơđur kơ HʼÊwôdi laih anŭn HʼSintič pơgop bĕ hasa tơlơi pơmĭn amăng Khua Yang. </verse>
        <verse number="3">Laih anŭn, Ơ pô mă bruă tŏng ten hrŏm hơbĭt hăng kâo, kâo ăt rơkâo kơ ih kar kaĭ mơ̆n djru bĕ ƀing đah kơmơi anŭn, yua kơ gơñu hmâo mă bruă laih hrŏm hăng kâo amăng Tơlơi Phrâo Hiam, hrŏm hăng Klêmang laih anŭn ƀing gơyut mă bruă hrŏm hơbĭt pơkŏn hăng kâo. Anăn gơñu Ơi Adai čih laih amăng hră tơlơi hơdip.</verse>
        <verse number="4">Hơ̆k mơak nanao bĕ amăng Khua Yang, kâo laĭ dơ̆ng, hơ̆k mơak bĕ! </verse>
        <verse number="5">Brơi abih bang mơnuih ƀuh kơnuih tơdu rơun ƀing gih bĕ. Khua Yang giăm truh yơh. </verse>
        <verse number="6">Anăm ƀlơ̆ng bơngơ̆t kơ tơlơi hơgĕt gĕt ôh, samơ̆ amăng djŏp mơta tơlơi brơi ƀing gih yua bĕ hăng tơlơi iâu laĭ, tơlơi rơkâo kơwưh hrŏm hơbĭt hăng tơlơi bơni hơơč, pơhaih đĭ hơdôm tơlơi ƀing gih kiăng kơ Ơi Adai. </verse>
        <verse number="7">Laih anŭn tơlơi rơnŭk rơnua Ơi Adai, rơgao hloh kơ abih bang tơlơi thâo hluh, či wai lăng pran jua laih anŭn tơlơi pơmĭn ƀing gih amăng Krist Yêsu.</verse>
        <verse number="8">Hnal tuč, Ơ adơi ayŏng, kâo pơtă kơ ƀing gih, tơlơi hơgĕt jing sĭt, tơlơi hơgĕt năng lăp kơ pơpŭ, tơlơi hơgĕt jing tơpă, tơlơi hơgĕt jing rơgoh hiam, tơlơi hơgĕt jing năng lăp khăp kiăng, tơlơi hơgĕt hmâo tơlơi hing ang hiam, tơdah hmâo tơlơi hiam hloh, tơdah hmâo tơlơi năng lăp pơ-ư, ƀing gih khŏm pơmĭn kơ tơlơi anŭn bĕ. </verse>
        <verse number="9">Hơgĕt tơlơi ƀing gih hmâo hrăm laih, mă tŭ laih, hmư̆ laih, laih anŭn ƀuh laih amăng kâo, brơi ƀing gih ngă bĕ, laih anŭn Ơi Adai kơ tơlơi rơnŭk rơnua či dŏ hrŏm hơbĭt hăng ƀing gih.</verse>
        <verse number="10">Ră anai kâo mơak biă mă amăng Khua Yang, yua kơ hnal tuč ƀing gih čơdơ̆ng hyơ̆k bơngơ̆t kơ kâo dơ̆ng, sĭt yơh ƀing gih ăt dŏ hyơ̆k bơngơ̆t kơ kâo, samơ̆ ƀing gih ƀu hmâo mông gal kiăng pơrơđah ôh. </verse>
        <verse number="11">Kâo laĭ tui anŭn ƀu djơ̆ yua kơ kâo kơƀah ôh, yua kơ kâo hmâo hrăm laih hơdip hrăp pran jua hăng hơgĕt mơnơ̆ng kâo hmâo. </verse>
        <verse number="12">Kâo thâo hyư̆m jing tơlơi kơƀah, hyư̆m jing tơlơi rơbeh blai. Amăng djŏp anih, amăng abih bang tơlơi truh, kâo hmâo hrăm hơdră jơlan kiăng kơ hơdip, thâo dah trơi ƀôdah rơpa, thâo dah rơbeh ƀôdah kơƀah. </verse>
        <verse number="13">Kâo dưi ngă abih bang tơlơi yua mơ̆ng Pô pha brơi tơlơi dưi kơtang kơ kâo.</verse>
        <verse number="14">Amăng djŏp mơta tơlơi ƀing gih hmâo pơgop djru kâo amăng tơlơi tơnap tap, anŭn jing tơlơi ƀing gih ngă hiam yơh. </verse>
        <verse number="15">Ơ ƀing Philip, ƀing gih thâo laih amăng khul hrơi tal blŭng kơ Tơlơi Phrâo Hiam, hlăk kâo đuaĭ mơ̆ng Masêđôn, gah rơngiao kơ ƀing gih, ƀu hmâo ôh Phung Sang Ơi Adai pă pơgop hrŏm hơbĭt hăng kâo amăng bruă pha brơi laih anŭn mă tŭ. </verse>
        <verse number="16">Yua kơ pơ Têsalônik ƀing gih hmâo mơit laih mơnơ̆ng djru kâo sa dua wơ̆t. </verse>
        <verse number="17">Kâo ƀu sem hơduah mơnơ̆ng arăng pơyơr ôh; samơ̆ kâo sem hơduah boh than pơkom pioh amăng atông ƀing gih. </verse>
        <verse number="18">Kâo hmâo mă tŭ djŏp laih, laih anŭn rơbeh dơ̆ng mơ̆n; kâo hmâo lu laih, yua kơ kâo hmâo mă tŭ laih mơ̆ng Êpaphôdit mơnơ̆ng ƀing gih mơit kơ kâo, jing sa mơnơ̆ng pơyơr ƀâu hiam, mơnơ̆ng ngă yang Ơi Adai tŭ ư laih anŭn bơmơak kơ Ñu. </verse>
        <verse number="19">Laih anŭn Ơi Adai kâo či pha brơi abih tơlơi ƀing gih kiăng tui hăng tơlơi pơdrŏng sah Ñu amăng tơlơi guh kơang amăng Krist Yêsu. </verse>
        <verse number="20">Rơkâo tơlơi guh kơang lơ̆m kơ Ơi Adai jing Ama ƀing ta nanao hlŏng lar. Amen.</verse>
        <verse number="21">Kơkuh tơña bĕ abih bang ƀing rơgoh hiam amăng Krist Yêsu. Ƀing adơi ayŏng dŏ hrŏm hơbĭt hăng kâo mơit tơlơi kơkuh tơña kơ ƀing gih. </verse>
        <verse number="22">Abih bang ƀing rơgoh hiam, biă mă ñu ƀing amăng sang Sêsar, mơit tơlơi kơkuh tơña kơ ƀing gih.</verse>
        <verse number="23">Rơkâo tơlơi pap Khua Yang Yêsu Krist dŏ hrŏm hơbĭt bơngăt jua ƀing gih.</verse>
      </chapter>
    </book>
    <book number="51">
      <chapter number="1">
        <verse number="1">Pôl, tui hăng tơlơi Ơi Adai kiăng jing khua ding kơna kơ Krist Yêsu, laih anŭn Timôthê adơi ayŏng ƀing ta, </verse>
        <verse number="2">mơit kơ ƀing rơgoh hiam laih anŭn ƀing adơi ayŏng tŏng ten amăng Krist Yêsu pơ Kôlôs.
Rơkâo kơ Ơi Adai Ama ƀing ta pha brơi ƀing gih tơlơi pap laih anŭn tơlơi rơnŭk rơnua.</verse>
        <verse number="3">Tơdang iâu laĭ brơi kơ ƀing gih, gơmơi nanao bơni kơ Ơi Adai, Ama kơ Khua Yang ƀing ta jing Yêsu Krist, </verse>
        <verse number="4">yua kơ ƀing gơmơi hmâo hmư̆ laih tơlơi đaŏ ƀing gih amăng Krist Yêsu, laih anŭn tơlơi ƀing gih khăp kơ abih bang ƀing rơgoh hiam, </verse>
        <verse number="5">yua kơ tơlơi čang rơmang hmâo pioh brơi laih kơ ƀing gih amăng adai. Anŭn jing tơlơi hlâo dih ƀing gih hmâo hmư̆ laih amăng boh pơhiăp tơlơi sĭt, jing Tơlơi Phrâo Hiam hmâo truh kơ ƀing gih. </verse>
        <verse number="6">Tơlơi phrâo hiam anai hlăk hmâo boh than laih anŭn đĭ kơ prŏng amăng tar ƀar lŏn tơnah ăt kar hăng tơ̆ng krah ƀing gih mơ̆n, čơdơ̆ng mơ̆ng hrơi ƀing gih hmâo hmư̆ laih anŭn thâo hluh sĭt tơlơi Ơi Adai pap. </verse>
        <verse number="7">Tui hăng ƀing gih hmâo hrăm laih tơlơi anŭn mơ̆ng Êpapras, gơyut mă bruă khăp hơeng hrŏm hơbĭt ƀing gơmơi. Ñu jing ding kơna tŏng ten pơala ƀing gơmơi mă bruă kơ Yang Krist, </verse>
        <verse number="8">laih anŭn ñu jing pô brơi ƀing gơmơi thâo tơlơi khăp ƀing gih amăng Yang Bơngăt Hiam.</verse>
        <verse number="9">Yua kơ anŭn yơh, mơ̆ng hrơi gơmơi hmâo hmư̆ tơlơi anŭn, gơmơi ƀu pơdơi ôh iâu laĭ brơi kơ ƀing gih, rơkâo kơ Ơi Adai pơbă ƀing gih hăng tơlơi thâo krăn tơlơi Ñu kiăng amăng abih bang tơlơi kơhnâo laih anŭn tơlơi thâo hluh gah bơngăt, </verse>
        <verse number="10">kiăng kơ ƀing gih hơdip năng lăp kơ Khua Yang, bơmơak kơ Ñu amăng abih bang tơlơi, hmâo boh than amăng abih bang bruă hiam, prŏng tui amăng tơlơi thâo krăn Ơi Adai dơ̆ng. </verse>
        <verse number="11">Kơnang tơlơi dưi mơyang guh kơang Ơi Adai pơkơtang ƀing gih hăng abih tơlơi dưi kơtang, kiăng kơ ƀing gih dưi hmâo tơlơi gir tŭ abih bang tơlơi hăng tơlơi hơ̆k mơak, </verse>
        <verse number="12">laih anŭn bơni kơ Ơi Adai Ama, Pô hmâo ngă brơi kơ ƀing ta năng lăp dưi tŭ mă kong ngăn ƀing rơgoh hiam amăng tơlơi bơngač. </verse>
        <verse number="13">Ñu hmâo pơklaih laih ƀing ta mơ̆ng tơlơi dưi kơtang kơ tơlơi kơnăm mơmŏt, laih anŭn atăt ba ƀing ta pơ dêh čar pơtao Ană Ñu khăp hơeng biă mă. </verse>
        <verse number="14">Amăng Ană Ñu ƀing ta hmâo tơlơi song mă, jing tơlơi pap brơi kơ tơlơi soh.</verse>
        <verse number="15">Ñu pô jing rup kơ Ơi Adai arăng ƀu thâo ƀuh ôh, jing Pô tơkeng hlâo hloh kơ abih bang mơnơ̆ng hmâo hrih laih. </verse>
        <verse number="16">Yua kơ amăng Ñu Ơi Adai hmâo hrih laih abih bang mơnơ̆ng amăng adai, ƀơi lŏn tơnah, mơnơ̆ng thâo ƀuh ƀôdah mơnơ̆ng ƀu thâo ƀuh ôh, ƀôdah gre pơtao, ƀôdah tơlơi dưi kơtang, ƀôdah ƀing khua wai lăng, ƀôdah ƀing hmâo tơlơi dưi. Abih bang mơnơ̆ng leng kơ hmâo hrih laih mơ̆ng Ñu laih anŭn pioh kơ Ñu. </verse>
        <verse number="17">Ñu jing Pô hlâo hloh kơ abih bang mơnơ̆ng, laih anŭn abih bang mơnơ̆ng ăt dŏ kơjăp amăng Ñu. </verse>
        <verse number="18">Ñu jing akŏ kơ drơi jan, kiăng laĭ Phung Sang Ơi Adai. Ñu jing čơdơ̆ng phŭn, jing Pô tơkeng blŭng hlâo kơ ƀing djai, kiăng kơ Ñu dưi dŏ ƀơi anih hlâo hloh kơ abih bang amăng abih bang tơlơi. </verse>
        <verse number="19">Yua kơ Ơi Adai hmâo hơ̆k mơak pioh abih bang tơlơi bă tum Ơi Adai dŏ amăng Ñu, </verse>
        <verse number="20">laih anŭn mơ̆ng Krist, Ơi Adai hmâo pơsir glaĭ laih Ñu pô hăng abih bang mơnơ̆ng, yua kơ mơ̆ng drah Ană Ñu ƀơi kơyâo bơrơkal ba glaĭ tơlơi rơnŭk rơnua kơ abih bang mơnơ̆ng ƀơi lŏn tơnah wơ̆t amăng adai.</verse>
        <verse number="21">Bơ kơ ƀing gih hlâo dih dŏ ataih mơ̆ng Ơi Adai, laih anŭn ayăt hăng Ñu amăng tơlơi pơmĭn laih anŭn bruă ngă soh sat gih. </verse>
        <verse number="22">Samơ̆ ră anai Ơi Adai hmâo pơsir glaĭ laih hăng ƀing gih mơ̆ng tơlơi Krist djai amăng drơi jan asar đeh, kiăng pơrơđah ƀing gih ƀơi anăp Ñu hăng tơlơi rơgoh hiam, ƀu hmâo gru rơka, ƀu hmâo tơlơi arăng dưi ƀuah ƀơi anăp Ñu; </verse>
        <verse number="23">tŭ kơ ƀing gih ăt dŏ kơjăp nanao amăng tơlơi đaŏ, ƀu pơpư̆ pơgơi, ƀu tơpleh đuaĭ mơ̆ng tơlơi čang rơmang kơ Tơlơi Phrâo Hiam ƀing gih hmâo hmư̆ laih, jing Tơlơi Phrâo Hiam hmâo pơtô laih kơ abih bang mơnuih gah yŭ adai; laih anŭn kâo, Pôl, jing hĭ laih mơnuih mă bruă kơ Tơlơi Phrâo Hiam anŭn.</verse>
        <verse number="24">Ră anai kâo hơ̆k mơak amăng tơlơi tơnap tap yua kơ ƀing gih, laih anŭn ăt yua kơ drơi jan Ñu, jing Phung Sang Ơi Adai, ba drơi jan kâo ngă pơgiơ̆ng hĭ črăn dŏ glaĭ amăng tơlơi tơnap tap Yang Krist. </verse>
        <verse number="25">Kâo hmâo jing hĭ mơnuih mă bruă kơ Phung Sang Ơi Adai, tui hăng bruă Ơi Adai hmâo jao laih kơ kâo kiăng pơtô boh pơhiăp Ñu kơ ƀing gih hăng tơlơi tum num, </verse>
        <verse number="26">jing tơlơi yom hơgơ̆m hmâo pơdŏp hĭ amăng lu rơnŭk mơnuih laih anŭn khul djuai mơnuih, samơ̆ ră anai hmâo pơrơđah brơi kơ ƀing rơgoh hiam Ñu. </verse>
        <verse number="27">Yua kơ Ơi Adai kiăng ƀing rơgoh hiam Ñu pơrơđah tơlơi pơdrŏng sah laih anŭn tơlơi guh kơang kơ tơlơi yom hơgơ̆m anai tơ̆ng krah ƀing djuai tuai hyư̆m ñu jing, anŭn jing Yang Krist dŏ amăng ƀing gih, jing tơlơi čang rơmang guh kơang. </verse>
        <verse number="28">Ñu yơh jing Pô ƀing gơmơi pơtô. Ƀing gơmơi yua abih bang tơlơi kơhnâo kiăng khă pơgăn abih bang mơnuih, pơtô pơhrăm abih bang mơnuih, kiăng ba pơrơđah abih bang mơnuih hăng tơlơi tum num amăng Yang Krist. </verse>
        <verse number="29">Yua kơ tơlơi anai yơh kâo tuh yuh hăng abih pran jua mă bruă laih anŭn pơblah hăng abih bang tơlơi dưi kơtang Ñu hmâo mă bruă kơtang tĭt amăng kâo.</verse>
      </chapter>
      <chapter number="2">
        <verse number="1">Kâo kiăng kơ ƀing gih thâo hyư̆m tơlơi tơnap tap kâo hmâo pơblah yua kơ ƀing gih, yua kơ ƀing mơnuih dŏ pơ Laôdisê, laih anŭn yua kơ abih bang ƀing aka ƀuh ƀô̆ mơta kâo ôh gah asar đeh. </verse>
        <verse number="2">Kiăng kơ gơñu hmâo tơlơi pơtrŭt pơđĭ pran jua, pơgop pơlir amăng tơlơi khăp, laih anŭn dưi hmâo tơlơi thâo hluh rơbeh blai laih anŭn klă sĭt kiăng kơ thâo krăn tơlơi yom hơgơ̆m Ơi Adai, jing Yang Krist, </verse>
        <verse number="3">amăng Ñu pơdŏp abih bang dram gơnam yom kơ tơlơi kơhnâo laih anŭn tơlơi thâo hluh. </verse>
        <verse number="4">Kâo laĭ tơlơi anai kiăng kơ ƀu hmâo hlơi yua tơlơi pơrơjah pơgăl hưč mơak kiăng plư pleč ƀing gih. </verse>
        <verse number="5">Yua kơ wơ̆t dah drơi jan kâo rơkut, samơ̆ bơngăt jua kâo ăt dŏ hrŏm hăng ƀing gih, laih anŭn hơ̆k mơak biă mă ƀuh ƀing gih hmâo tơlơi thâo piăt laih anŭn tơlơi ƀing gih đaŏ kơjăp kơ Krist.</verse>
        <verse number="6">Hnŭn yơh, kar hăng ƀing gih hmâo mă tŭ laih Yang Krist Yêsu jing Khua Yang hyư̆m pă, brơi ƀing gih rơbat nao amăng Ñu kar hăng anŭn mơ̆n; </verse>
        <verse number="7">čăt akha bĕ, pơdơ̆ng atur amăng Ñu, kơtang bĕ amăng tơlơi đaŏ kar hăng ƀing gih hmâo hrăm laih, laih anŭn rơbeh blai amăng tơlơi bơni hơơč.</verse>
        <verse number="8">Răng bĕ, anăm brơi arăng plư ƀing gih hăng tơlơi hrăm thâo lu laih anŭn hăng boh pơhiăp plư đôč đač, tui hăng tơlơi phiăn ană mơnuih, tui hăng bơngăt yang lŏn tơnah, ƀu djơ̆ tui hăng Yang Krist ôh. </verse>
        <verse number="9">Yua kơ tơlơi bă tum kơnuih mơyang dŏ amăng drơi jan asar Yang Krist, </verse>
        <verse number="10">laih anŭn ƀing gih hmâo mă tŭ laih tơlơi bă tum amăng Ñu, Ñu jing akŏ kơ abih bang tơlơi dưi wai lăng laih anŭn tơlơi dưi kơtang. </verse>
        <verse number="11">Amăng Ñu ƀing gih ăt mă tŭ laih tơlơi khăt klĭ, ƀu djơ̆ tơlơi khăt klĭ hăng tơngan mơnuih ôh, samơ̆ tơlơi khăt klĭ mơ̆ng Yang Krist, jing tơlơi toh lui hĭ kơnuih asar đeh ƀing ta. </verse>
        <verse number="12">Hăng tơlơi ƀatem arăng hmâo dơr laih ƀing gih hrŏm hơbĭt hăng Krist, laih anŭn ƀing gih ăt hơdip glaĭ laih hrŏm hơbĭt hăng Ñu mơ̆ng tơlơi đaŏ ƀơi tơlơi dưi mơyang Ơi Adai, Pô hmâo pơhơdip glaĭ laih Ñu mơ̆ng ƀing djai. </verse>
        <verse number="13">Hlâo adih ƀing gih djai laih yua kơ tơlơi soh laih anŭn asar đeh ƀu khăt klĭ, Ơi Adai hmâo pơhơdip glaĭ laih ƀing gih hrŏm hăng Yang Krist. Ñu hmâo pap brơi laih tơlơi soh ƀing ta. </verse>
        <verse number="14">Ñu hmâo lơ̆m hĭ laih hră hơnưh hrŏm hơbĭt hăng tơlơi juăt akă đom ƀing ta, tơlơi juăt anŭn pơkơdơ̆ng hăng ƀing ta, samơ̆ Ñu lơ̆m hĭ tơlơi juăt anŭn hăng tơlơi Ñu pơ̆ng hĭ ñu ƀơi kơyâo bơrơkal. </verse>
        <verse number="15">Ñu hmâo mă lui hĭ khul tơlơi dưi wai lăng, khul tơlơi dưi kơtang. Ñu yua kơyâo bơrơkal dưi hĭ hăng ƀing gơñu, laih anŭn pơmlâo ƀing gơñu ƀơi tơ̆ng krah ană mơnuih.</verse>
        <verse number="16"> Yua kơ anŭn yơh, anăm brơi arăng phat kơđi ƀing gih yua kơ mơnơ̆ng ƀơ̆ng mơñum ôh, ƀôdah yua kơ hrơi phĕt, hrơi blan mơda, ƀôdah hrơi saƀat. </verse>
        <verse number="17">Khul tơlơi anŭn kơnơ̆ng jing tơ-u kơ khul tơlơi či truh đôč; samơ̆ rup sĭt jing Yang Krist. </verse>
        <verse number="18">Anăm brơi ƀing gir ngă mă tơlơi luă gŭ laih anŭn kơkuh kơ ƀing ling jang adai pơplơ̆m kơ ƀing gih hwĭ kơ ƀing gih rơngiă hĭ pri. Gơñu kơnang kơ khul tơlơi pơƀuh phara, mơ̆ng tơlơi pơmĭn asar đeh pơgao ƀu hmâo tơhnal ôh. </verse>
        <verse number="19">Gơñu ƀu lir pơgop kơjăp hăng Akŏ ôh, kiăng kơ mơ̆ng Ñu abih drơi jan hmâo tơlơi čem rong, dưi pơgop hrŏm hơbĭt hăng khul atŭt klang pơtŏ, hrĕ lir akă, laih anŭn đĭ kơ prŏng tui hăng tơlơi Ơi Adai kiăng.</verse>
        <verse number="20">Tơdah ƀing gih hmâo djai laih hrŏm hăng Yang Krist, klaih laih mơ̆ng khul bơngăt yang lŏn tơnah, yua hơgĕt ƀing gih ăt dŏ hơdip kar hăng ƀing gih ăt dŏ lơ̆m kơ lŏn tơnah? Yua hơgĕt ăt dŏ gưt khul tơlơi phiăn lŏn tơnah: </verse>
        <verse number="21">“Anăm mă,” “Anăm liah,” “Anăm ruaih,” </verse>
        <verse number="22">abih bang khul tơlơi anŭn leng kơ răm rai tơdah hmâo yua laih ñu? Gơñu kơnơ̆ng jing khul tơlơi phiăn laih anŭn tơlơi pơtô mơ̆ng ană mơnuih đôč. </verse>
        <verse number="23">Sĭt yơh khul tơlơi anŭn, gah rơngiao rŏ dah jing kơhnâo yua kơ kơkuh pơpŭ tui hăng tơlơi ta pô kiăng, hrŏm hơbĭt hăng tơlơi pơluă gŭ, laih anŭn tơlơi ngă pơtơnap kơ drơi jan, samơ̆ ƀu hmâo nua yom ôh amăng bruă khă kơ̆ng tơlơi amoaih hưp asar đeh.</verse>
      </chapter>
      <chapter number="3">
        <verse number="1"> Tui anŭn yơh, tơdah ƀing gih hơdip glaĭ laih hrŏm hơbĭt hăng Yang Krist, hơduah sem bĕ khul mơnơ̆ng amăng adai jing anih Yang Krist dŏ ber gah hơnuă kơ Ơi Adai. </verse>
        <verse number="2">Khăp pơmĭn bĕ kơ khul mơnơ̆ng amăng adai, ƀu djơ̆ kơ mơnơ̆ng ƀơi lŏn tơnah ôh. </verse>
        <verse number="3">Yua kơ ƀing gih djai laih, laih anŭn tơlơi hơdip ƀing gih pơdŏp laih hrŏm hơbĭt hăng Yang Krist amăng Ơi Adai. </verse>
        <verse number="4">Tơ Yang Krist, jing tơlơi hơdip ƀing gih, hmâo pơrơđah rai, hlăk anŭn ƀing gih ăt či pơrơđah hrŏm hơbĭt hăng Ñu mơ̆n amăng tơlơi guh kơang.</verse>
        <verse number="5">Tui anŭn, pơdjai hĭ bĕ khul tơlơi amoaih kiăng lŏn tơnah dŏ amăng ƀing gih kar hăng: tơlơi rih răm, tơlơi hơƀak drak, tơlơi amoaih hưp, tơlơi kiăng sat răm, tơlơi hưp ham; yua kơ tơlơi hưp ham jing sa tơlơi kơkuh kơ rup trah. </verse>
        <verse number="6">Yua kơ khul tơlơi anai yơh tơlơi Ơi Adai hil či tuh trŭn ƀơi ƀing mơnuih ƀu thâo gưt hiăp Ñu. </verse>
        <verse number="7">Hlâo adih ƀing gih ăt jing kar anŭn mơ̆n hlăk ƀing gih dŏ hơdip amăng tơlơi anŭn. </verse>
        <verse number="8">Samơ̆ ră anai lui hĭ bĕ abih bang khul tơlơi anŭn: tơlơi hil, tơlơi kreñ, tơlơi sat ƀai, tơlơi pơhiăp pơgao hmiah, laih anŭn tơlơi pơhiăp di mri mơ̆ng amăng bah ƀing gih, </verse>
        <verse number="9">Anăm pơhiăp ƀlor tơdruă ƀing gih ôh, yua kơ ƀing gih toh lui hĭ laih mơnuih hơđăp wơ̆t hăng khul bruă ñu, </verse>
        <verse number="10">laih anŭn buh mă mơnuih phrâo, jing mơnuih hlăk dŏ pơplih phrâo amăng tơlơi thâo hluh, tui hăng rup Pô hrih pơjing ñu. </verse>
        <verse number="11">Amăng mơnuih phrâo anai, ƀu pơkah ôh ƀing mơnuih Grek ƀôdah ƀing mơnuih Yuđa, mơnuih khăt klĭ ƀôdah mơnuih ƀu khăt klĭ, mơnuih sat hơtai, mơnuih Sythe, mơnuih hlŭn, mơnuih rơngai, samơ̆ Yang Krist jing abih bang laih anŭn amăng abih bang.</verse>
        <verse number="12"> Tui anŭn yua kơ ƀing gih jing ƀing Ơi Adai hmâo ruah laih, jing ƀing rơgoh hiam laih anŭn ƀing Ơi Adai khăp hơeng biă mă, buh mă bĕ pran jua thâo pap, tơlơi hiam klă, tơlơi luă gŭ, tơlơi tơdu rơun, laih anŭn tơlơi gir tŭ. </verse>
        <verse number="13">Gir tŭ bĕ tơdruă ƀing gih, laih anŭn tơdah sa čô hmâo brŏk ƀuah hăng pô pơkŏn, pơpap brơi bĕ kơ tơdruă ƀing gih. Kar hăng Khua Yang hmâo pap brơi laih kơ ƀing gih, brơi ƀing gih khŏm pap brơi kơ tơdruă kar kaĭ mơ̆n.</verse>
        <verse number="14">Samơ̆ hloh kơ abih bang khul tơlơi anai, khŏm buh mă tơlơi khăp, yua kơ ñu jing hrĕ akă lir kơ tơlơi klă tum. </verse>
        <verse number="15">Brơi tơlơi rơnŭk rơnua Yang Krist wai lăng amăng pran jua ƀing gih bĕ, kơ tơlơi rơnŭk rơnua Ơi Adai hmâo iâu laih ƀing gih jing sa amăng drơi jan. Laih anŭn ƀing gih khŏm thâo hơdơr tơngia. </verse>
        <verse number="16">Kar kaĭ mơ̆n brơi boh pơhiăp Yang Krist dŏ bă blai amăng pran jua ƀing gih, pơtô laih anŭn ƀuah pơkra bĕ tơdruă ƀing gih hăng abih tơlơi kơhnâo, yua adoh tơlơi adoh hơđăp, tơlơi adoh rơgoh hiam, tơlơi adoh gah bơngăt kiăng kơ adoh bơni hơơč kơ Ơi Adai hăng pran jua thâo bơni. </verse>
        <verse number="17">Laih anŭn hơgĕt bruă ƀing gih ngă, amăng tơlơi pơhiăp ƀôdah bruă ngă, ngă bĕ abih bang amăng anăn Khua Yang Yêsu, laih anŭn kơnang kơ Ñu ƀing ta bơni hơơč kơ Ơi Adai, jing Ama.</verse>
        <verse number="18"> Ơ ƀing jing bơnai, gưt bĕ kơ rơkơi ƀing gih, anŭn jing tơlơi gal djơ̆ kơ ƀing mơnuih dŏ amăng Khua Yang.</verse>
        <verse number="19"> Ơ ƀing jing rơkơi, khăp bĕ kơ bơnai ƀing gih, anăm hơdip kreñ phĭ hăng ñu ôh.</verse>
        <verse number="20"> Ơ ƀing jing ană, gưt bĕ kơ amĭ ama ƀing gih amăng abih bang tơlơi, yua kơ tơlơi anai bơmơak kơ Khua Yang.</verse>
        <verse number="21"> Ơ ƀing jing ama, anăm pơčôih ƀing ană bă ƀing gih ôh, hwĭ kơ ƀing gơñu hơtah hơtai.</verse>
        <verse number="22"> Ơ ƀing hlŭn, gưt bĕ kơ khua ƀing gih ƀơi lŏn tơnah amăng abih bang tơlơi, ƀu djơ̆ kơnơ̆ng gưt asăp ƀơi anăp gơñu đôč ôh, kar hăng ƀing gir ngă bơmơak kơ mơnuih, samơ̆ yua kơ hwĭ pơpŭ kơ Khua Yang, gưt asăp hăng pran jua tơpă sĭt. </verse>
        <verse number="23">Djŏp mơta bruă ƀing gih ngă, ngă bĕ hăng abih pran jua, kar hăng ngă kơ Khua Yang, ƀu djơ̆ ngă kơ ană mơnuih ôh. </verse>
        <verse number="24">Yua kơ ƀing gih thâo laih ƀing gih či mă tŭ pri jing kong ngăn mơ̆ng Khua Yang brơi. Ƀing gih hlăk dŏ mă bruă kơ Yang Krist jing Khua Yang. </verse>
        <verse number="25">Yua kơ hlơi pô ngă tơlơi ƀu djơ̆ ñu či mă tŭ tơlơi ƀu djơ̆ tui hăng tơlơi ñu hmâo ngă laih, ƀu hmâo tơlơi pơkah phara hlơi hlơi ôh.</verse>
      </chapter>
      <chapter number="4">
        <verse number="1"> Ơ ƀing jing khua, ngă bĕ tơlơi gal djơ̆ laih anŭn tơlơi tơpă hơnơ̆ng hăng ƀing hlŭn ƀing gih, yua kơ ƀing gih thâo laih ƀing gih ăt hmâo sa čô Khua amăng adai.</verse>
        <verse number="2">Brơi ƀing gih gir amăng tơlơi iâu laĭ hăng abih pran jua, dŏ kơčăng amăng tơlơi iâu laĭ laih anŭn bơni hơơč. </verse>
        <verse number="3">Iâu laĭ brơi wơ̆t kơ ƀing gơmơi kar kaĭ mơ̆n, rơkâo kơ Ơi Adai pŏk bah amăng kơ ƀing gơmơi dưi pơtô boh pơhiăp Ñu, kiăng pơhaih tơlơi yom hơgơ̆m Yang Krist, yua kơ tơlơi anŭn arăng hmâo krư̆ kâo. </verse>
        <verse number="4">Iâu laĭ bĕ kiăng kơ kâo dưi pơrơđah tơlơi yom hơgơ̆m anŭn hăng tơlơi klă rơđah tui hăng tơlơi djơ̆ kơ kâo khŏm pơhiăp.</verse>
        <verse number="5"> Brơi ƀing gih dŏ dơ̆ng ƀơ̆ng huă hăng tơlơi kơhnâo ƀơi anăp ƀing ƀu đaŏ, laih anŭn thâo mơneč yua hrơi mông. </verse>
        <verse number="6">Boh pơhiăp ƀing gih nanao khŏm klă djrưng, laih anŭn buh thim hra, kiăng kơ ƀing gih thâo hyư̆m ƀing gih či laĭ glaĭ kơ rĭm čô mơnuih.</verse>
        <verse number="7">  Tisik či ră brơi kơ ƀing gih thâo abih tơlơi truh kơ kâo. Ñu jing adơi ayŏng ƀing gơmơi khăp hơeng, ding kơna tŏng ten laih anŭn gơyut mă bruă hrŏm hơbĭt hăng kâo amăng Khua Yang. </verse>
        <verse number="8">Yua kơ tơlơi anai yơh kâo hmâo pơkiaŏ nao ñu pơ ƀing gih, kiăng kơ ƀing gih dưi thâo hyư̆m gơmơi jing, laih anŭn kiăng kơ ñu dưi pơtrŭt pơđĭ pran jua ƀing gih. </verse>
        <verse number="9">Nao hrŏm hơbĭt hăng ñu hmâo Ônêsim, adơi ayŏng tŏng ten laih anŭn pô gơmơi khăp hơeng, ñu jing sa čô mơnuih mơ̆ng ƀing gih mơ̆n. Gơñu či laĭ brơi kơ ƀing gih thâo abih bang tơlơi hmâo truh pơ anai.</verse>
        <verse number="10"> Aristark, jing gơyut mơnă hrŏm hơbĭt hăng kâo mơit tơlơi čuă ngui kơ ƀing gih, wơ̆t Markôs, adơi ayŏng phung wang Barnabas kar kaĭ mơ̆n. Kơ Markôs, ƀing gih hmâo laih tơlơi pơtă; tơdah ñu truh pơ ƀing gih, tŭ jum ñu hiam hŏ, </verse>
        <verse number="11">Yêsu arăng pơanăn Justus ăt mơit tơlơi čuă ngui hăng ƀing gih. Amăng ƀing mơnuih khăt klĭ, kơnơ̆ng ƀing anai yơh mă bruă hrŏm hơbĭt hăng kâo kơ dêh čar pơtao Ơi Adai, laih anŭn gơñu jing tơlơi pơalum kơ kâo.</verse>
        <verse number="12"> Êpapras, ñu jing sa čô mơnuih mơ̆ng ƀing gih mơ̆n, sa čô ding kơna Yang Krist Yêsu, mơit tơlơi čuă ngui hăng ƀing gih. Ñu pơblah nanao amăng tơlơi iâu laĭ yua kơ ƀing gih, kiăng kơ ƀing gih tha truh laih anŭn pơgiơ̆ng abih bang tơlơi Ơi Adai kiăng. </verse>
        <verse number="13">Yua kơ kâo ngă gơ̆ng jơlan pơsĭt brơi kơ ñu, ñu hmâo mă bruă gleh biă mă kơ ƀing gih laih anŭn yua kơ ƀing mơnuih Laôdisê laih anŭn ƀing mơnuih pơ Hierapôlis. </verse>
        <verse number="14">Luk, ơi ia jrao, pô ƀing gơmơi khăp hơeng, laih anŭn Dêmas mơit tơlơi čuă ngui hăng ƀing gih.</verse>
        <verse number="15">Mơit bĕ tơlơi kâo čuă ngui hăng ƀing adơi ayŏng pơ Laôdisê, laih anŭn hăng HʼNimpas laih anŭn hăng Phung Sang Ơi Adai bơjơnum amăng sang ñu. </verse>
        <verse number="16">Tơ ƀing gih đŏk hră anai tơ̆ng krah ƀing adơi ayŏng, brơi ƀing gih đŏk hră anai amăng Phung Sang Ơi Adai pơ Laôdisê kar kaĭ mơ̆n; laih anŭn brơi ƀing gih ăt lăng mơ̆n hră mơ̆ng Laôdisê. </verse>
        <verse number="17">Laih anŭn, laĭ bĕ hăng Arčip: “Khŏm ih răng laih anŭn pơgiơ̆ng bruă mă ih hmâo mă tŭ laih mơ̆ng Khua Yang.”</verse>
        <verse number="18">Kâo Pôl, hăng tơngan kâo pô čih boh pơhiăp čuă ngui anai. Hơdơr bĕ hrĕ čuăk arăng akă kâo. Rơkâo tơlơi pap Ơi Adai dŏ hrŏm hơbĭt hăng ƀing gih.</verse>
      </chapter>
    </book>
    <book number="52">
      <chapter number="1">
        <verse number="1"> Pôl, Silwan, laih anŭn Timôthê. Čih mơit kơ Phung Sang Ơi Adai pơ Têsalônik dŏ amăng Ơi Adai, Ama laih anŭn amăng Yêsu Krist jing Khua Yang. Rơkâo tơlơi pap laih anŭn tơlơi rơnŭk rơnua dŏ hrŏm hơbĭt hăng ƀing gih.</verse>
        <verse number="2">Ƀing gơmơi nanao bơni kơ Ơi Adai yua kơ abih bang ƀing gih, laih anŭn hơdơr nanao kơ ƀing gih amăng tơlơi gơmơi iâu laĭ. </verse>
        <verse number="3">Ƀơi anăp Ơi Adai, Ama ƀing ta, ƀing gơmơi hơdơr bruă tơlơi đaŏ ƀing gih, bruă gleh glăn kơ tơlơi khăp ƀing gih, laih anŭn tơlơi ƀing gih gir run amăng tơlơi čang rơmang amăng Khua Yang ƀing ta Yêsu Krist. </verse>
        <verse number="4">Ơ adơi ayŏng jing ƀing mơnuih khăp hơeng kơ Ơi Adai, gơmơi thâo Ơi Adai hmâo ruah laih ƀing gih, </verse>
        <verse number="5">yua kơ Tơlơi Phrâo Hiam ƀing gơmơi hmâo pơtô truh laih pơ ƀing gih, ƀu djơ̆ kơnơ̆ng hăng boh pơhiăp đôč ôh, samơ̆ wơ̆t hăng tơlơi dưi mơyang, hăng Yang Bơngăt Hiam, laih anŭn hăng abih tơlơi thâo klă. Ƀing gih thâo klă tơdang gơmơi ăt dŏ tơ̆ng krah ƀing gih, hyư̆m ƀing gơmơi hmâo hơdip laih yua kơ ƀing gih, </verse>
        <verse number="6">laih anŭn ƀing gih jing laih ƀing hla tui ƀing gơmơi laih anŭn hla tui Khua Yang. Yua kơ ƀing gih hmâo tŭ jum laih boh pơhiăp wơ̆t dah tơ̆ng krah lu tơlơi tơnap tap hăng tơlơi hơ̆k mơak mơ̆ng Yang Bơngăt Hiam; </verse>
        <verse number="7">yua kơ anŭn yơh, ƀing gih jing hĭ laih sa hnal pơhmô hiam brơi kơ abih bang ƀing đaŏ amăng čar Masêđôn laih anŭn čar Akai. </verse>
        <verse number="8">Yua kơ arăng hmâo hmư̆ hing laih boh pơhiăp Khua Yang mơ̆ng ƀing gih, ƀu djơ̆ kơnơ̆ng amăng čar Masêđôn laih anŭn čar Akai đôč ôh, samơ̆ tơlơi đaŏ ƀing gih amăng Ơi Adai hmâo lar hyu tar ƀar anih laih, tơl ƀu yom ôh kơ gơmơi ră ruai dơ̆ng. </verse>
        <verse number="9">Yua kơ ƀing gơñu pô hmâo ruai glaĭ tơlơi ƀing gih hmâo tŭ jum ƀing gơmơi, laih anŭn hyư̆m ƀing gih hmâo lui hĭ rup trah wơ̆t glaĭ hăng Ơi Adai, kiăng mă bruă kơ Ơi Adai hơdip laih anŭn sĭt, </verse>
        <verse number="10">laih anŭn kiăng kơ dŏ tơguan Ană Ñu mơ̆ng adai, jing Yêsu, Pô Ñu hmâo pơhơdip glaĭ laih mơ̆ng ƀing djai, jing Pô pơklaih ƀing ta mơ̆ng tơlơi hil či truh.</verse>
      </chapter>
      <chapter number="2">
        <verse number="1">Ơ adơi ayŏng, ƀing gih pô thâo laih bruă ƀing gơmơi nao pơ ƀing gih ƀu jing đôč đač ôh. </verse>
        <verse number="2">Samơ̆ kar hăng ƀing gih thâo laih, wơ̆t dah hmâo tŭ tơlơi tơnap tap, laih anŭn tơlơi arăng ngă sat, tơlơi pơmlâo hañ pơ Philip, ƀing gơmơi ăt dŏ khĭn amăng Ơi Adai kiăng kơ ră ruai Tơlơi Phrâo Hiam Ñu kơ ƀing gih ƀơi tơ̆ng krah lu tơlơi pơkơdơ̆ng. </verse>
        <verse number="3">Yua kơ tơlơi ƀing gơmơi pơtô pơtrŭt ƀu tơbiă rai mơ̆ng tơlơi soh glaĭ ôh, kŏn hmâo tơlơi pơmĭn soh sat ƀôdah kiăng plư pleč hlơi hlơi ôh; </verse>
        <verse number="4">samơ̆ kar hăng Ơi Adai hmâo tŭ ư laih gơmơi laih anŭn jao Tơlơi Phrâo Hiam kơ ƀing gơmơi, hnŭn yơh ƀing gơmơi pơhiăp, ƀu djơ̆ kiăng bơmơak kơ mơnuih ôh, samơ̆ kiăng bơmơak kơ Ơi Adai, Pô kơsem pran jua ƀing gơmơi. </verse>
        <verse number="5">Kar hăng ƀing gih thâo laih, laih anŭn Ơi Adai jing Pô pơsĭt brơi, ƀing gơmơi ƀu hmâo yua ôh khul boh pơhiăp pơhlô̆, ƀôdah yua kơ kiăng hơduah tơlơi kơmlai kơ gơmơi pô. </verse>
        <verse number="6">Kŏn ƀing gơmơi hơduah sem tơlơi pơpŭ bơni mơ̆ng ană mơnuih lơi, thâo dah mơ̆ng ƀing gih ƀôdah mơ̆ng ƀing pơkŏn. </verse>
        <verse number="7">Wơ̆t dah ƀing gơmơi hmâo tơlơi dưi pơđar ƀing gih pơpŭ kơ ƀing gơmơi, yua kơ ƀing gơmơi jing sa čô khua ding kơna Yang Krist. Samơ̆ tơ̆ng krah ƀing gih, ƀing gơmơi hmâo hơdip hăng ƀing gih rơun tơdu kar hăng sa čô amĭ wai lăng ƀing ană ñu pô. </verse>
        <verse number="8">Tui anŭn ƀing gơmơi khăp biă mă kơ ƀing gih, tơl ƀing gơmơi kiăng pơpha hrŏm hơbĭt hăng ƀing gih, ƀu djơ̆ kơnơ̆ng Tơlơi Phrâo Hiam Ơi Adai đôč ôh, samơ̆ wơ̆t kơ tơlơi hơdip ƀing gơmơi pô dơ̆ng mơ̆n, yua kơ ƀing gih hmâo jing hĭ laih ƀing mơnuih khăp hơeng kơ ƀing gơmơi. </verse>
        <verse number="9">Ơ adơi ayŏng, sĭt ƀing gih ăt dŏ hơdơr kơ bruă kơtraŏ laih anŭn tơlơi gleh glăn ƀing gơmơi. Tơdang ƀing gơmơi pơtô Tơlơi Phrâo Hiam Ơi Adai kơ ƀing gih, ƀing gơmơi mă bruă hrơi mlam yua kơ ƀu kiăng ngă kơtraŏ kơ sa čô hlơi amăng ƀing gih ôh. </verse>
        <verse number="10">Ƀing gih ngă gơ̆ng jơlan pơsĭt brơi, laih anŭn Ơi Adai ăt ngă gơ̆ng jơlan pơsĭt brơi hăng ƀing gih, jing ƀing đaŏ, ƀing gơmơi hmâo dŏ dơ̆ng ƀơ̆ng huă hăng tơlơi rơgoh hiam, tơpă hơnơ̆ng laih anŭn ƀu hmâo tơlơi dưi ƀuah ôh. </verse>
        <verse number="11">Kar hăng ƀing gih thâo laih, ƀing gơmơi hmâo dŏ dơ̆ng ƀơ̆ng huă hăng rĭm čô amăng ƀing gih, kar hăng sa čô ama hơdip hăng ƀing ană ñu pô, </verse>
        <verse number="12">ƀing gơmơi pơtô, pơtrŭt, laih anŭn pơđur rĭm čô ƀing gih dŏ hơdip năng lăp hăng Ơi Adai, jing Pô iâu ƀing gih mŭt amăng dêh čar pơtao laih anŭn tơlơi guh kơang Ñu.</verse>
        <verse number="13">Yua kơ anŭn yơh, ƀing gơmơi bơni hơơč kơ Ơi Adai ƀu pơdơi ôh, yua kơ tơdang ƀing gih hmư̆ laih anŭn mă tŭ boh pơhiăp Ơi Adai mơ̆ng ƀing gơmơi, ƀing gih ƀu mă tŭ boh pơhiăp anŭn kar hăng boh pơhiăp ană mơnuih ôh, samơ̆ sĭt biă mă ñu jing boh pơhiăp Ơi Adai, jing boh pơhiăp mă bruă amăng ƀing gih, jing ƀing đaŏ. </verse>
        <verse number="14">Ơ adơi ayŏng, ƀing gih jing ƀing hla tui Phung Sang Ơi Adai kơ Ơi Adai amăng Yang Krist Yêsu pơ čar Yuđa, yua kơ ƀing gih ăt tŭ khul tơlơi tơnap tap mơ̆ng ƀing ană plei pla gih pô, kar hăng Phung Sang Ơi Adai anŭn, hmâo tŭ laih mơ̆ng ƀing mơnuih Yuđa, </verse>
        <verse number="15">jing ƀing mơnuih hmâo pơdjai Khua Yang jing Khua Yang Yêsu, laih anŭn ƀing pô laĭ lui hlâo, laih anŭn puh pơđuaĭ ƀing gơmơi. Gơñu ƀu bơmơak kơ Ơi Adai ôh laih anŭn pơkơdơ̆ng hăng abih bang mơnuih, </verse>
        <verse number="16">hăng tơlơi gơñu khă ƀu brơi ƀing gơmơi pơtô kiăng pơklaih djuai tuai. Nanao gơñu ngă brơi tơlơi soh gơñu bă blai đĭ. Samơ̆ hnal tuč tơlơi Ơi Adai hil hmâo tuh trŭn ƀơi gơñu.</verse>
        <verse number="17">Ơ adơi ayŏng, gah kơ ƀing gơmơi, wơ̆t dah pơklah ataih mơ̆ng ƀing gih ƀiă, ataih ƀô̆ mơta samơ̆ ƀu pơklah pran jua ôh, ƀing gơmơi čang rơmang biă mă kiăng dưi bưp glaĭ ƀing gih dơ̆ng, anăp klă anăp. </verse>
        <verse number="18">Yua kơ anŭn, hmâo dua wơ̆t laih, ƀing gơmơi, biă mă kâo, Pôl, kiăng nao pơ ƀing gih, samơ̆ Satan pơgŭn ƀing gơmơi. </verse>
        <verse number="19">Yua kơ, hơgĕt jing tơlơi čang rơmang kơ ƀing gơmơi, tơlơi hơ̆k mơak, laih anŭn mŭk pơtao lăp pơ-ư kơ ƀing gơmơi ƀơi anăp Khua Yang ƀing ta jing Khua Yang Yêsu ƀơi hrơi Ñu trŭn rai lĕ? Ƀu djơ̆ ôh hă jing ƀing gih? </verse>
        <verse number="20">Sĭt yơh, ƀing gih jing tơlơi guh kơang laih anŭn tơlơi hơ̆k mơak kơ ƀing gơmơi!</verse>
      </chapter>
      <chapter number="3">
        <verse number="1"> Yua kơ ƀing gơmơi ƀu dưi dŏ tơguan sui dơ̆ng ôh, hnŭn yơh ƀing gơmơi mơak tŭ dŏ hơjăn pơ Athen, </verse>
        <verse number="2">laih anŭn ƀing gơmơi pơkiaŏ nao Timôthê adơi ayŏng gơmơi, pô mă bruă kơ Ơi Adai hrŏm hăng ƀing gơmơi amăng tơlơi ră ruai Tơlơi Phrâo Hiam Yang Krist, kiăng kơ pơkơjăp laih anŭn pơtrŭt pơđĭ pran jua ƀing gih amăng tơlơi đaŏ, </verse>
        <verse number="3">kiăng kơ ƀu hmâo hlơi amăng ƀing gih pơpư̆ pơgơi ôh yua kơ khul tơlơi tơnap tap anai. Yua kơ ƀing gih pô thâo laih tơlơi anŭn jing tơlơi hmâo pơkă pioh brơi laih kơ ƀing ta. </verse>
        <verse number="4">Tơdang ƀing gơmơi dŏ hrŏm hơbĭt hăng ƀing gih, ƀing gơmơi hmâo laĭ laih mơ̆ng hlâo kơ tơlơi ƀing ta khŏm tŭ tơlơi tơnap tap, kar hăng ƀing gih thâo, tơlơi anŭn hmâo truh laih. </verse>
        <verse number="5">Hnŭn yơh, yua kơ ƀu dưi dŏ tơguan sui dơ̆ng ôh, kâo pơkiaŏ nao laih Timôthê kiăng kơ thâo hyư̆m tơlơi đaŏ ƀing gih, hwĭ kơ pô plư hmâo plư laih ƀing gih, laih anŭn bruă gleh ƀing gơmơi jing hĭ đôč đač.</verse>
        <verse number="6"> Samơ̆ ră anai Timôthê phrâo wơ̆t glaĭ mơ̆ng ƀing gih, hmâo ruai brơi ƀing gơmơi tơlơi phrâo phrang hiam mơak kơ tơlơi đaŏ laih anŭn tơlơi khăp ƀing gih. Ñu ăt laĭ ƀing gih djă pioh tơlơi hơdơr hiam kơ ƀing gơmơi nanao, laih anŭn čang kiăng bưp ƀing gơmơi, kar hăng ƀing gơmơi čang kiăng bưp ƀing gih mơ̆n. </verse>
        <verse number="7">Yua kơ tơlơi anai, Ơ adơi ayŏng, tui anŭn amăng abih bang tơlơi gleh glăn laih anŭn tơlơi tơnap tap ƀing gơmơi hmâo laih tơlơi pơalum yua kơ tơlơi đaŏ ƀing gih. </verse>
        <verse number="8">Yua kơ ră anai ƀing gơmơi hơdip, yua kơ ƀing gih dŏ kơjăp amăng Khua Yang. </verse>
        <verse number="9">Hyư̆m ƀing gơmơi dưi hmâo djŏp boh pơhiăp kiăng bơni hơơč kơ Ơi Adai yua kơ ƀing gih, yua kơ abih bang tơlơi hơ̆k mơak ƀing gơmơi hmâo yua mơ̆ng ƀing gih ƀơi anăp Ơi Adai ƀing ta? </verse>
        <verse number="10">Hrơi mlam hăng abih pran jua ƀing gơmơi rơkâo kơwưh kơ Ơi Adai brơi ƀing gơmơi dưi bưp ƀô̆ mơta ƀing gih, laih anŭn kiăng kơ pơdjơ̆p brơi khul tơlơi dŏ kơƀah amăng tơlơi đaŏ ƀing gih.</verse>
        <verse number="11">Rơkâo kơ Ơi Adai pô, Ama ƀing ta, laih anŭn Khua Yang Yêsu, Khua ƀing ta, ba jơlan ƀing gơmơi nao pơ ƀing gih. </verse>
        <verse number="12">Rơkâo kơ Khua Yang ngă brơi ƀing gih jai thim đĭ laih anŭn bă blai tơlơi khăp tơdruă ƀing gih laih anŭn khăp kơ abih bang mơnuih, kar hăng ƀing gơmơi khăp kơ ƀing gih, </verse>
        <verse number="13">rơkâo kơ Ơi Adai pơkơjăp brơi pran jua ƀing gih, rơgoh hơčih ƀu hmâo anih arăng dưi ƀuah ƀơi anăp Ơi Adai, Ama ƀing ta, tơdang Yêsu, Khua Yang ƀing ta trŭn rai hrŏm hơbĭt hăng abih bang ƀing rơgoh hiam Ñu.</verse>
      </chapter>
      <chapter number="4">
        <verse number="1">Hnal tuč, Ơ adơi ayŏng, amăng Khua Yang Yêsu, ƀing gơmơi rơkâo kơwưh laih anŭn pơtrŭt pơđur ƀing gih kar hăng ƀing gih hmâo hrăm laih mơ̆ng ƀing gơmơi khŏm hơdip hyư̆m pă kiăng bơmơak kơ Ơi Adai laih anŭn ƀing gih hlăk dŏ hơdip kar hăng anŭn, tui anŭn hơdip bĕ ƀrư̆ hrơi ƀrư̆ hiam hloh dơ̆ng. </verse>
        <verse number="2">Yua kơ ƀing gih thâo laih hơgĕt khul tơlơi pơtô ƀing gơmơi hmâo brơi kơ ƀing gih amăng anăn Khua Yang Yêsu. </verse>
        <verse number="3">Yua kơ tơlơi Ơi Adai kiăng anŭn jing ƀing gih khŏm jing rơgoh hiam yơh; kiăng laĭ khŏm hơbĕ đuaĭ hĭ mơ̆ng tơlơi pyu pơde; </verse>
        <verse number="4">rĭm čô ƀing gih khŏm thâo răng wai drơi jan gih pô amăng tơlơi rơgoh hiam laih anŭn pơpŭ, </verse>
        <verse number="5">anăm pơgop hăng tơlơi rih răm hrah hrong kar hăng ƀing djuai tuai juăt ngă, jing ƀing ƀu thâo krăn Ơi Adai ôh. </verse>
        <verse number="6">Anăm hmâo hlơi ngă soh, ƀôdah mơneč yua adơi ayŏng ñu, yua kơ Khua Yang jing Pô pơkơhmal abih bang tơlơi anŭn kar hăng ƀing gơmơi hmâo laĭ hlâo laih anŭn ƀuah pơgăn ƀing gih laih. </verse>
        <verse number="7">Yua kơ Ơi Adai ƀu iâu ƀing ta kơ tơlơi hơƀak drak ôh, samơ̆ kơ tơlơi rơgoh hiam. </verse>
        <verse number="8">Tui anŭn yơh, hlơi pô hơngah tơlơi ƀing gơmơi laĭ, ƀu djơ̆ ñu hơngah kơ ană mơnuih ôh, samơ̆ ñu hơngah kơ Ơi Adai, jing Pô hmâo pha brơi Yang Bơngăt Hiam Ñu kơ ƀing gih.</verse>
        <verse number="9">Bơ kơ tơlơi khăp ƀing adơi ayŏng, ƀu kiăng kơ hlơi čih kơ ƀing gih dơ̆ng ôh, yua Ơi Adai hmâo pơtô laih kơ ƀing gih khŏm khăp kơ tơdruă ƀing gih; </verse>
        <verse number="10">laih anŭn sĭt biă mă ƀing gih ăt hlăk dŏ ngă tui anŭn hăng abih bang adơi ayŏng amăng čar Masêđôn. Samơ̆ Ơ adơi ayŏng, ƀing gơmơi pơđur ƀing gih khăp bĕ tơdruă jai lu hloh dơ̆ng, </verse>
        <verse number="11">brơi hrăm hơdip hơđơ̆ng rơiăt, kơčăng pơmĭn kơ bruă ƀing gih pô laih anŭn mă bruă hăng tơngan gih pô, kar hăng ƀing gơmơi hmâo pơtă pơtăn laih kơ ƀing gih; </verse>
        <verse number="12">kiăng kơ ƀing mơnuih aka đaŏ pơpŭ kơ ƀing gih, laih anŭn kiăng kơ ƀing gih hơdip ƀu kơnang kơ arăng ôh.</verse>
        <verse number="13">Ơ adơi ayŏng, ƀing gơmơi ƀu kiăng ôh ƀing gih ƀu thâo kơ ƀing mơnuih hmâo pĭt laih, kiăng kơ ƀing gih ƀu rơngot ruă kar hăng ƀing mơnuih pơkŏn ƀu hmâo tơlơi čang rơmang. </verse>
        <verse number="14">Yua kơ tơdah ƀing ta đaŏ kơ Khua Yang Yêsu hmâo djai laih anŭn hơdip glaĭ laih, ăt kar kaĭ mơ̆n Ơi Adai či ba ƀing mơnuih pĭt laih amăng Khua Yang Yêsu nao hăng Ñu.</verse>
        <verse number="15"> Anai tơlơi ƀing gơmơi laĭ hăng ƀing gih tui hăng boh pơhiăp Khua Yang: Ƀing ta jing ƀing ăt dŏ hơdip tơl truh hrơi Khua Yang či rai dơ̆ng, ƀing ta ƀu či nao hlâo kơ ƀing hmâo pĭt laih ôh. </verse>
        <verse number="16">Yua kơ tơ hmâo asăp pơtă pơtrŭn rai, hrŏm hăng asăp khua ling jang adai iâu, hrŏm hăng asăp tơki Ơi Adai, laih anŭn Khua Yang pô mơ̆ng adai či trŭn rai. Hlăk anŭn, ƀing mơnuih djai amăng Yang Krist či hơdip glaĭ hlâo hloh. </verse>
        <verse number="17">Giơ̆ng anŭn, ƀing ta jing ƀing mơnuih dŏ hơdip ăt dŏ glaĭ, či pŭ đĭ hrŏm hơbĭt hăng gơñu amăng hiăng kơthul kiăng bưp Khua Yang amăng anih hông hang; tui anŭn ƀing ta či dŏ hrŏm hơbĭt hăng Khua Yang hlŏng lar. </verse>
        <verse number="18">Hnŭn yơh, brơi ƀing gih yua bĕ khul boh pơhiăp anai pơalum tơdruă ƀing gih.</verse>
      </chapter>
      <chapter number="5">
        <verse number="1">Ơ adơi ayŏng, bơ kơ hrơi mông laih anŭn bơyan ƀu yom ôh kiăng kơ kâo čih kơ ƀing gih; </verse>
        <verse number="2">Yua kơ ƀing gih pô thâo klă laih kơ hrơi Khua Yang či truh kar hăng ƀing mơnuih klĕ amăng mlam. </verse>
        <verse number="3">Tơdang arăng laĭ: “Rơnŭk rơnua laih anŭn hơ-ĭng rơnŭk”, hlăk anŭn tơlơi răm rai blĭp truh kơ gơñu kar hăng tơlơi ruă tơkeng kơ sa čô đah kơmơi pi kian, laih anŭn gơñu ƀu dưi klaih ôh. </verse>
        <verse number="4">Samơ̆ Ơ adơi ayŏng, ƀing gih ƀu dŏ amăng tơlơi kơnăm mơmŏt ôh, tơl hrơi anŭn ngă kơ ƀing gih kơtuă kar hăng sa čô mơnuih klĕ. </verse>
        <verse number="5">Yua kơ abih bang ƀing gih jing ană kơ tơlơi bơngač laih anŭn ană kơ tơhrơi. Ƀing ta ƀu djơ̆ ƀing ană kơ mlam ƀôdah kơ tơlơi kơnăm mơmŏt ôh. </verse>
        <verse number="6">Tui anŭn anăm ƀing ta pĭt ôh kar hăng ƀing mơnuih pơkŏn, samơ̆ brơi ƀing ta khŏm dŏ răng laih anŭn djơ̆ hơnơ̆ng. </verse>
        <verse number="7">Yua kơ ƀing pĭt gơñu pĭt amăng mlam, laih anŭn ƀing măt tơpai gơñu măt amăng mlam. </verse>
        <verse number="8">Samơ̆ ƀing ta jing ƀing lơ̆m kơ tơhrơi, hnŭn yơh brơi ƀing ta hơdip djơ̆ hơnơ̆ng, buh mă ao pơsơi jing tơlơi đaŏ laih anŭn tơlơi khăp, mă tơlơi čang rơmang kơ tơlơi pơklaih ngă mŭk pơsơi pơblah. </verse>
        <verse number="9">Yua kơ Ơi Adai ƀu pơkă pioh ƀing ta kơ tơlơi Ñu hil ôh, samơ̆ kơ tơlơi dưi mă tŭ tơlơi pơklaih amăng Khua Yang ƀing ta Yêsu Krist, </verse>
        <verse number="10">jing Pô hmâo djai laih yua kơ ƀing ta kiăng kơ thâo dah ƀing ta mơdưh ƀôdah pĭt, ƀing ta leng kơ dưi hơdip hăng Ñu. </verse>
        <verse number="11">Hnŭn yơh brơi ƀing gih pơtrŭt pơđĭ pran jua laih anŭn pơkơjăp tơdruă ƀing gih bĕ, kar hăng ƀing gih ăt dŏ ngă.</verse>
        <verse number="12">Samơ̆ Ơ adơi ayŏng, ƀing gơmơi kơwưh kơ ƀing gih, brơi ƀing gih pơpŭ bĕ kơ ƀing mă bruă gleh amăng tơ̆ng krah ƀing gih, jing ƀing mơnuih yua kơ Khua Yang gơñu atăt gai pơtô pơđur ƀing gih. </verse>
        <verse number="13">Pơpŭ bĕ kơ ƀing gơñu hăng tơlơi khăp yua kơ bruă gơñu ngă. Brơi ƀing gih hơdip rơnŭk rơnua hăng tơdruă.</verse>
        <verse number="14">Ơ adơi ayŏng, rơkâo kơ ƀing gih pơtô pơtrŭt bĕ ƀing alah, pơđĭ pran jua ƀing hơtah hơtai, djru ƀing tơdu, gir tŭ hăng abih bang mơnuih. </verse>
        <verse number="15">Brơi răng bĕ, anăm mă tơlơi sat ba glaĭ tơlơi sat ôh, samơ̆ nanao hơduah mông gal ngă tơlơi hiam mơak kơ tơdruă laih anŭn kơ abih bang mơnuih kar kaĭ mơ̆n.</verse>
        <verse number="16">Hơ̆k mơak nanao bĕ, </verse>
        <verse number="17">Iâu laĭ ƀu pơdơi ôh; </verse>
        <verse number="18">bơni hơơč bĕ kơ Ơi Adai amăng abih bang tơlơi truh; yua kơ anŭn jing tơlơi Ơi Adai kiăng ƀơi ƀing gih amăng Krist Yêsu.</verse>
        <verse number="19">Anăm čruih pơthăm Yang Bơngăt Hiam ôh. </verse>
        <verse number="20">Anăm mưč kơ khul boh pơhiăp laĭ lui hlâo, </verse>
        <verse number="21">brơi kơsem lăng abih bang tơlơi. Tơlơi hơgĕt hiam klă djă pioh bĕ; </verse>
        <verse number="22">khŏm hơbĕ đuaĭ ataih mơ̆ng abih bang rup hơbŏ tơlơi sat.</verse>
        <verse number="23">Rơkâo kơ Ơi Adai tơlơi rơnŭk rơnua pơrơgoh hiam ƀing gih tum num; laih anŭn rơkâo kơ Ñu wai lăng bơngăt, jua pơmĭn, laih anŭn drơi jan ƀing gih klă tum, ƀu hmâo tơlơi dưi ƀuah ôh ƀơi hrơi Khua Yang Yêsu Krist trŭn rai. </verse>
        <verse number="24">Pô hmâo iâu laih ƀing gih jing hơnơ̆ng ten, Ñu pô či ngă bruă anŭn.</verse>
        <verse number="25">Ơ adơi ayŏng, rơkâo ƀing gih iâu laĭ brơi kơ ƀing gơmơi.</verse>
        <verse number="26">Kơkuh bĕ abih bang adơi ayŏng hăng tơlơi čŭm rơgoh hiam.</verse>
        <verse number="27">Hăng anăn Khua Yang, kâo rơkâo kơ ƀing gih đŏk brơi hră anai kơ abih bang adơi ayŏng dưi hmư̆ bĕ.</verse>
        <verse number="28">Rơkâo tơlơi pap mơ̆ng Khua Yang ƀing ta, jing Yêsu Krist, dŏ hrŏm hơbĭt hăng ƀing gih.</verse>
      </chapter>
    </book>
    <book number="53">
      <chapter number="1">
        <verse number="1"> Pôl, Silwan laih anŭn Timôthê. Mơit kơ Phung Sang Ơi Adai pơ Têsalônik dŏ amăng Ơi Adai, Ama ƀing ta, laih anŭn amăng Yêsu Krist, jing Khua Yang ƀing ta: </verse>
        <verse number="2">Rơkâo kơ Ơi Adai, Ama ƀing ta, laih anŭn Khua Yang Yêsu Krist pha brơi tơlơi pap laih anŭn tơlơi rơnŭk rơnua kơ ƀing gih.</verse>
        <verse number="3">Ơ adơi ayŏng, jing tơlơi djơ̆ yơh ƀing gơmơi khŏm bơni nanao kơ Ơi Adai yua kơ ƀing gih, yua kơ tơlơi đaŏ ƀing gih rai kơ prŏng lu biă mă, laih anŭn tơlơi ƀing gih khăp tơdruă ƀrư̆ hrơi ƀrư̆ kơtang jai. </verse>
        <verse number="4">Yua kơ anŭn yơh ƀing gơmơi ăt pơ-ư gơmơi pô yua kơ ƀing gih amăng Phung Sang Ơi Adai kơ Ơi Adai, yua kơ tơlơi ƀing gih dŏ kơjăp laih anŭn tơlơi đaŏ ƀing gih amăng abih bang tơlơi arăng ngă sat kơ ƀing gih laih anŭn tơlơi tơnap tap ƀing gih hlăk dŏ tŭ.</verse>
        <verse number="5">Tơlơi anŭn jing sa tơlơi pơsĭt kơ tơlơi Ơi Adai phat kơđi tơpă, kiăng kơ ƀing gih dưi jing năng lăp hăng dêh čar pơtao Ơi Adai, yua kơ dêh čar pơtao anŭn yơh ƀing gih tŭ tơlơi tơnap. </verse>
        <verse number="6">Tui hăng tơlơi tơpă hơnơ̆ng Ơi Adai, sĭt biă mă Ñu či mă tơlơi tơnap tap ba glaĭ kơ ƀing ngă pơtơnap tap kơ ƀing gih, </verse>
        <verse number="7">laih anŭn brơi kơ ƀing gih jing ƀing mơnuih hmâo tŭ tơlơi tơnap tap, dưi hmâo tơlơi pơdơi hrŏm hăng ƀing gơmơi, amăng hrơi Khua Yang Yêsu mơ̆ng adai pơrơđah rai hrŏm hơbĭt hăng ƀing ling jang dưi kơtang Ñu, ƀơi tơ̆ng krah jơlah apui jă kơtang, </verse>
        <verse number="8">kiăng pơkơhmal ƀing ƀu thâo krăn Ơi Adai ôh, laih anŭn ƀing ƀu tui gưt ôh Tơlơi Phrâo Hiam Yêsu, Khua Yang ƀing ta. </verse>
        <verse number="9">Gơñu či tŭ tơlơi pơkơhmal răm rai hlŏng lar, pơklah ataih mơ̆ng ƀô̆ mơta Khua Yang laih anŭn tơlơi guh kơang kơ tơlơi dưi mơyang Ñu, </verse>
        <verse number="10">hlăk Ñu rai amăng hrơi anŭn, kiăng hmâo tơlơi guh kơang tơ̆ng krah ƀing rơgoh hiam laih anŭn tơlơi pơpŭ mơ̆ng abih bang ƀing đaŏ laih, amăng anŭn hmâo ƀing gih, yua kơ ƀing gih hmâo đaŏ laih tơlơi ƀing gơmơi ngă gơ̆ng jơlan ƀơi anăp ƀing gih.</verse>
        <verse number="11">Yua kơ anŭn yơh, ƀing gơmơi iâu laĭ nanao kơ ƀing gih, kiăng kơ Ơi Adai ƀing ta ngă brơi ƀing gih hmâo tơlơi năng lăp hăng tơlơi Ñu iâu, laih anŭn Ñu ngă pơgiơ̆ng abih bang tơlơi kiăng hiam klă laih anŭn bruă tơlơi đaŏ ƀing gih hăng tơlơi dưi mơyang Ñu, </verse>
        <verse number="12">kiăng kơ anăn Yêsu Khua Yang ƀing ta dưi hmâo tơlơi guh kơang amăng ƀing gih, laih anŭn ƀing gih hmâo tơlơi guh kơang amăng Ñu, tui hăng tơlơi pap Ơi Adai ƀing ta laih anŭn tơlơi pap Khua Yang Yêsu Krist.</verse>
      </chapter>
      <chapter number="2">
        <verse number="1"> Ơ adơi ayŏng, kơ tơlơi Khua Yang ƀing ta Yêsu Krist či rai dơ̆ng, laih anŭn tơlơi ƀing ta či bơjơnum hrŏm hơbĭt hăng Ñu, gơmơi rơkâo kơwưh kơ ƀing gih, </verse>
        <verse number="2">pran jua, tơlơi pơmĭn ƀing gih anăm hăt pơpư̆ pơgơi ôh ƀôdah hwĭ bral mơ̆ng bơngăt sat, mơ̆ng boh pơhiăp ƀôdah hră čih mơ̆ng pă rŏ dah hră mơ̆ng ƀing gơmơi mơit nao, laĭ kơ hrơi Khua Yang truh laih. </verse>
        <verse number="3">Anăm brơi arăng plư ƀlor ƀing gih ôh hăng lu hơdră jơlan. Yua kơ tơlơi lui wir khŏm truh hlâo, laih anŭn Mơnuih Soh Sat, ană kơ tơlơi răm rai khŏm tơbiă rai. </verse>
        <verse number="4">Pô soh sat anŭn jing pô pơkơdơ̆ng glaĭ, pơđĭ ñu pô glong hloh kơ abih bang khul tơlơi hơgĕt arăng iâu jing yang ƀôdah tơlơi mơnơ̆ng arăng kơkuh pơpŭ, tơl ñu mŭt dŏ ber amăng sang kơkuh pơpŭ Ơi Adai, laih anŭn pơhaih ñu pô jing Ơi Adai.</verse>
        <verse number="5">Ƀing gih ƀu hơdơr ôh hă kâo hmâo pơhaih laih tơlơi anŭn kơ ƀing gih tơdang kâo ăt dŏ hrŏm hăng ƀing gih? </verse>
        <verse number="6">Laih anŭn ƀing gih thâo hơgĕt tơlơi dŏ djă kơ̆ng ñu ră anai, kiăng kơ ñu kơnơ̆ng dưi pơrơđah djơ̆ rơnŭk ñu. </verse>
        <verse number="7">Yua kơ tơlơi dưi kơtang hơgơ̆m kơ tơlơi soh čơdơ̆ng mă bruă laih; samơ̆ Pô dŏ djă kơ̆ng ñu ăt dŏ mă bruă tơl hrơi Ơi Adai mă pơđuaĭ hĭ Ñu. </verse>
        <verse number="8">Hlăk anŭn pô soh či pơrơđah rai, laih anŭn Khua Yang Yêsu či pơdjai ñu hăng asăp jua suă pran mơ̆ng amăng bah Ñu pô, pơrai hĭ ñu hăng tơlơi guh kơang tơlơi Ñu trŭn rai. </verse>
        <verse number="9">Pô soh anŭn či rai tui hăng tơlơi pơtrŭt mơ̆ng Satan, ngă abih tơlơi dưi mơyang, gru kơnăl laih anŭn tơlơi yom pơphan ƀlor; </verse>
        <verse number="10">laih anŭn ñu yua djŏp mơta tơlơi mơneč soh sat kiăng kơ plư ƀlor ƀing răm rơngiă, yua kơ ƀing gơñu ƀu mă tŭ ôh tơlơi khăp kơ tơlơi sĭt kiăng kơ dưi hmâo tơlơi pơklaih. </verse>
        <verse number="11">Yua kơ anŭn yơh Ơi Adai jao hĭ ƀing gơñu kơ tơlơi jrok rơngiă, lui gơñu đaŏ kơ tơlơi pleč ƀlor, </verse>
        <verse number="12">kiăng kơ abih bang ƀing ƀu đaŏ ôh kơ tơlơi sĭt, samơ̆ khăp hơr kơ tơlơi soh sat či tŭ mă tơlơi klă kơđi.</verse>
        <verse number="13">Samơ̆ Ơ adơi ayŏng jing ƀing Khua Yang khăp hơeng, ƀing gơmơi khŏm bơni kơ Ơi Adai nanao yua kơ ƀing gih, yua kơ mơ̆ng blŭng hlâo Ơi Adai hmâo ruah laih ƀing gih kiăng brơi tơlơi pơklaih kơ ƀing gih, mơ̆ng Yang Bơngăt Hiam pơrơgoh hiam brơi laih anŭn mơ̆ng tơlơi đaŏ kơ tơlơi sĭt. </verse>
        <verse number="14">Ăt yua kơ anŭn mơ̆n Ñu hmâo iâu laih ƀing gih mơ̆ng Tơlơi Phrâo Hiam ƀing gơmơi hmâo pơtô, kiăng kơ ƀing gih dưi hmâo tơlơi guh kơang Yêsu Krist, Khua Yang ƀing ta. </verse>
        <verse number="15">Tui anŭn, Ơ adơi ayŏng, dŏ kơjăp bĕ, laih anŭn djă pioh kơjăp khul tơlơi pơtô ƀing gơmơi hmâo brơi laih kơ ƀing gih, thâo dah hăng boh pơhiăp ƀôdah hăng hră gơmơi čih.</verse>
        <verse number="16">Ră anai rơkâo kơ Khua Yang ƀing ta Yêsu Krist pô, laih anŭn Ơi Adai, Ama ƀing ta, Pô hmâo khăp kơ ƀing ta, laih anŭn mơ̆ng tơlơi pap pha brơi ƀing ta, tơlơi pơalum hlŏng lar hrŏm hơbĭt hăng tơlơi čang rơmang hiam mơak, </verse>
        <verse number="17">pơđĭ pran jua hăng pơkơjăp ƀing gih amăng djŏp mơta bruă ngă hiam klă laih anŭn boh pơhiăp hiam klă.</verse>
      </chapter>
      <chapter number="3">
        <verse number="1">Tơdơi kơ abih bang, Ơ adơi ayŏng kâo rơkâo kơ ƀing gih iâu laĭ brơi kơ ƀing gơmơi bĕ, kiăng kơ boh pơhiăp Khua Yang dưi lar hyu tañ laih anŭn hmâo tơlơi pơpŭ kar hăng ñu truh laih tơ̆ng krah ƀing gih, </verse>
        <verse number="2">laih anŭn kiăng kơ ƀing gơmơi dưi klaih mơ̆ng ƀing mơnuih soh sat laih anŭn sat ƀai; yua kơ ƀu djơ̆ ôh abih bang leng kơ hmâo tơlơi đaŏ.</verse>
        <verse number="3">Samơ̆ Khua Yang jing hơnơ̆ng ten. Ñu či pơkơtang ƀing gih laih anŭn pơgang ƀing gih mơ̆ng ƀing mơnuih sat ƀai. </verse>
        <verse number="4">Amăng Khua Yang ƀing gơmơi đaŏ biă mă kơ ƀing gih hlăk dŏ ngă laih anŭn či ngă tơlơi ƀing gơmơi hmâo pơtă laih kơ ƀing gih.</verse>
        <verse number="5">Rơkâo kơ Khua Yang atăt gai pran jua ƀing gih truh pơ tơlơi khăp Ơi Adai laih anŭn tơlơi Yang Krist gir tŭ.</verse>
        <verse number="6">Ơ adơi ayŏng, amăng anăn Khua Yang ƀing ta Yêsu Krist, ƀing gơmơi pơđur ƀing gih brơi kơ ƀing gih khŏm dŏ ataih mơ̆ng ƀing adơi ayŏng alah, ƀing ƀu ngă tui tơlơi pơtô ƀing gih hmâo mă tŭ laih mơ̆ng ƀing gơmơi. </verse>
        <verse number="7">Yua kơ ƀing gih pô thâo hyư̆m khŏm hơdip kiăng kơ hla tui ƀing gơmơi; yua kơ tơdang dŏ hrŏm hơbĭt hăng ƀing gih, ƀing gơmơi ƀu alah ôh. </verse>
        <verse number="8">Ƀing gơmơi ƀu ƀơ̆ng đôč ƀañ tơpŭng arăng ôh, samơ̆ hrơi mlam ƀing gơmơi mă bruă gleh glăn tơnap tap, kiăng kơ ƀu pơkơtraŏ kơ sa čô hlơi amăng ƀing gih ôh. </verse>
        <verse number="9">Ƀu djơ̆ ƀing gơmơi ƀu hmâo tơlơi dưi mă tŭ tơlơi djru ôh, samơ̆ kiăng ngă tơlơi bơhmutu hiam brơi kơ ƀing gih hla tui. </verse>
        <verse number="10">Hlăk ƀing gơmơi ăt dŏ hăng ƀing gih, ƀing gơmơi hmâo pơtă laih kơ ƀing gih tơlơi anai: Tơdah hlơi pô ƀu kiăng mă bruă, anăm brơi ñu ƀơ̆ng huă ôh. </verse>
        <verse number="11">Yua kơ ƀing gơmơi hmư̆ hmâo đơđa amăng ƀing gih hơdip alah, ƀu mă bruă ôh, laih anŭn khăp čer mŭt amăng bruă pô pơkŏn. </verse>
        <verse number="12">Amăng Khua Yang Yêsu Krist ƀing gơmơi pơtă laih anŭn pơtrŭt ƀing mơnuih kar hăng anŭn, brơi gơñu khŏm dŏ rơiăt laih anŭn mă bruă, kiăng kơ čem ñu pô. </verse>
        <verse number="13">Ơ adơi ayŏng, anăm hơtah hơtai ôh amăng tơlơi ngă bruă hiam.</verse>
        <verse number="14">Tơdah hmâo hlơi ƀu tui gưt kơ tơlơi ƀing gơmơi pơhiăp amăng hră anai, brơi ƀing gih kơčăng kơ pô anŭn, laih anŭn anăm pơgop hăng ƀing gơñu ôh, kiăng kơ gơñu thâo mlâo. </verse>
        <verse number="15">Wơ̆t dah tui anŭn, anăm lăng gơñu kar hăng ayăt ôh, kơđai glaĭ brơi ƀing gih pơđur ƀuah bĕ gơñu kar hăng adơi ayŏng.</verse>
        <verse number="16">Rơkâo kơ Khua Yang pô, jing tơlơi rơnŭk rơnua pha brơi kơ ƀing gih tơlơi rơnŭk rơnua amăng rĭm mông, amăng djŏp hơdră jơlan. Rơkâo kơ Khua Yang dŏ hrŏm hơbĭt hăng abih bang ƀing gih.</verse>
        <verse number="17">Kâo pô, Pôl, hăng tơngan kâo pô čih tơlơi čuă ngui anai. Anai jing boh hră kơnăl kâo amăng abih bang hră kâo; kâo juăt čih kar hăng anŭn yơh.</verse>
        <verse number="18">Rơkâo tơlơi pap mơ̆ng Khua Yang ƀing ta Yêsu Krist, dŏ hrŏm hăng abih bang ƀing gih!</verse>
      </chapter>
    </book>
    <book number="54">
      <chapter number="1">
        <verse number="1">Pôl, khua ding kơna Krist Yêsu tui hăng tơlơi pơtă mơ̆ng Ơi Adai jing Pô Pơklaih ƀing ta laih anŭn Krist Yêsu jing tơlơi čang rơmang kơ ƀing ta. </verse>
        <verse number="2">Mơit kơ Timôthê, ană kâo sĭt amăng tơlơi đaŏ, rơkâo kơ Ơi Adai, Ama ƀing ta, laih anŭn Krist Yêsu, Khua Yang ƀing ta pha brơi kơ ih tơlơi pap, tơlơi pap drap laih anŭn tơlơi rơnŭk rơnua.</verse>
        <verse number="3">Kar hăng kâo hmâo pơtô pơđur laih ih hlăk kâo nao pơ čar Masêđôn, brơi ih dŏ glaĭ pơ plei Êphêsô kiăng kơ ih pơtô pơtă kơ đơđa mơnuih anăm pơtô ôh mơta tơlơi đaŏ pơkŏn. </verse>
        <verse number="4">Laih anŭn anăm bơngơ̆t pơmĭn ôh kơ tơlơi ră ruai ƀu hmâo sĭt laih anŭn tơlơi rok ruai anăn ơi yă ƀu thâo đŭt. Khul tơlơi anŭn kơnơ̆ng ba truh tơlơi pơrơjah hloh kơ tơlơi pŏk lar bruă Ơi Adai amăng tơlơi đaŏ. </verse>
        <verse number="5">Samơ̆ tơlơi kơñăm kơ tơlơi pơtô pơđur jing tơlơi khăp tơbiă mơ̆ng pran jua rơgoh hiam, pran jua tơpă rơgoh bơngač laih anŭn tơlơi đaŏ tơpă sĭt. </verse>
        <verse number="6">Hmâo đơđa mơnuih klah laih mơ̆ng tơlơi kơñăm anŭn laih anŭn pơtô tơlơi đôč đač. </verse>
        <verse number="7">Gơñu kiăng jing nai pơtô tơlơi juăt, samơ̆ gơñu ƀu thâo hluh ôh tơlơi gơñu pô pơhiăp, kŏn thâo hluh lơi kơ tơlơi gơñu pô khŭt khăt.</verse>
        <verse number="8">Ƀing ta thâo tơlơi juăt jing hiam, tơdah ƀing ta yua ñu hăng tơlơi djơ̆ klă. </verse>
        <verse number="9">Laih anŭn ƀing ta thâo arăng pơjing rai tơlơi juăt ƀu djơ̆ kơ ƀing mơnuih tơpă ôh samơ̆ kơ ƀing ngă gao tơlơi juăt, ƀing ƀu tui gưt, ƀing ƀu thâo pơpŭ kơ Ơi Adai, laih anŭn ƀing soh, ƀing ƀu rơgoh laih anŭn ƀing grĭ grañ, ƀing pơdjai ama laih anŭn pơdjai amĭ, ƀing pơdjai mơnuih, </verse>
        <verse number="10">ƀing klĕ pyu, ƀing ngă soh đah rơkơi hăng đah rơkơi ƀôdah đah kơmơi hăng đah kơmơi, ƀing sĭ mơnuih, ƀing ƀlor, ƀing ngă gơ̆ng jơlan ƀlor, laih anŭn abih bang tơlơi pơkơdơ̆ng hăng mơta tơlơi đaŏ djơ̆. </verse>
        <verse number="11">Tui hăng Tơlơi Phrâo Hiam guh kơang mơyun hiam Ơi Adai, Pô năng lăp kơ arăng bơni, Tơlơi Phrâo Hiam anŭn Ơi Adai hmâo jao brơi laih kơ kâo.</verse>
        <verse number="12">Kâo bơni hơơč kơ Pô hmâo pha brơi tơlơi kơtang kơ kâo dưi mă bruă anai, jing Krist Yêsu Khua Yang ƀing ta, yua kơ Ñu hmâo yap kâo jing pô tŏng ten hăng tơlơi Ñu jao brơi kâo mă bruă kơ Ñu. </verse>
        <verse number="13">Wơ̆t dah hlâo dih kâo jing sa čô pơhiăp pơgao hmiah, ngă sat, laih anŭn hơtoh djraĭ kơ Ñu. Samơ̆ kâo hmâo mă tŭ laih tơlơi pap drap Ñu, yua kơ kâo ngă hăng tơlơi ƀu thâo hluh amăng tơlơi ƀu đaŏ. </verse>
        <verse number="14">Laih anŭn tơlơi pap Khua Yang ƀing ta bă blai amăng kâo, hrŏm hăng tơlơi đaŏ laih anŭn tơlơi khăp amăng Krist Yêsu. </verse>
        <verse number="15">Anai jing boh pơhiăp sĭt laih anŭn năng lăp kơ mă tŭ biă mă yơh: Krist Yêsu hmâo rai laih amăng lŏn tơnah kiăng kơ pơklaih ƀing mơnuih soh; amăng ƀing mơnuih soh anŭn, kâo yơh jing pô soh mrô sa. </verse>
        <verse number="16">Samơ̆ yua hơgĕt kâo dưi mă tŭ tơlơi pap drap, anŭn jing kiăng kơ Krist Yêsu pơrơđah tơlơi Ñu gir tŭ biă mă yơh hăng kâo, jing pô soh sat hloh kơ abih bang, yua kâo ngă tơlơi bơhmutu brơi kơ ƀing či đaŏ kơ Ñu kiăng kơ dưi hmâo tơlơi hơdip hlŏng lar. </verse>
        <verse number="17">Brơi tơlơi pơpŭ laih anŭn tơlơi guh kơang hlŏng lar lơ̆m kơ Pơtao hlŏng lar, ƀu thâo djai, Pô arăng ƀu thâo ƀuh, kơnơ̆ng hơjăn Ñu đôč jing Ơi Adai! Amen.</verse>
        <verse number="18">Ơ Timôthê, ană kâo, kâo pơtă kơ ih tơlơi anai, tui hăng tơlơi laĭ lui hlâo djơ̆ kơ ih mơ̆ng hlâo, kiăng kơ mơ̆ng khul tơlơi laĭ lui hlâo anŭn ih dưi pơblah khĭn kơtang, </verse>
        <verse number="19">djă kơjăp tơlơi đaŏ laih anŭn pran jua tơpă rơgoh bơngač. Hmâo đơđa yua kơ hơngah lui hĭ laih pran jua tơpă anŭn, tơlơi đaŏ gơñu glưh răm hĭ laih. </verse>
        <verse number="20">Amăng ƀing gơñu anŭn hmâo Himênê laih anŭn Aleksandơ. Kâo jao hĭ laih ƀing gơñu kơ satan kiăng kơ gơñu hrăm ƀu pơhiăp pơgao hmiah hăng Ơi Adai dơ̆ng ôh.</verse>
      </chapter>
      <chapter number="2">
        <verse number="1">Hnŭn yơh, hlâo hloh kơ abih bang tơlơi, kâo pơđur ih khŏm kơwưh, rơkâo, bơni hơơč laih anŭn iâu laĭ pơala brơi kơ abih bang mơnuih, </verse>
        <verse number="2">kơ ƀing pơtao laih anŭn kơ abih bang ƀing khua wai lăng kiăng kơ ƀing ta dưi dŏ hơdip hơđơ̆ng rơiăt, rơnŭk rơnua hrŏm hăng abih pran jua kơkuh pơpŭ laih anŭn dŏ hơdip hiam mơak hăng arăng. </verse>
        <verse number="3">Anŭn jing tơlơi hiam laih anŭn bơmơak kơ Ơi Adai, Pô Pơklaih ƀing ta. </verse>
        <verse number="4">Ñu kiăng kơ abih bang mơnuih dưi klaih laih anŭn thâo krăn tơlơi sĭt. </verse>
        <verse number="5">Yua kơ hmâo kơnơ̆ng hasa Ơi Adai đôč, laih anŭn hmâo kơnơ̆ng hasa Pô Dŏ Kơplah tơ̆ng krah Ơi Adai hăng ană mơnuih, jing Krist Yêsu, ăt jing mơnuih mơ̆n. </verse>
        <verse number="6">Pô hmâo jao laih Ñu pô jing nua song mă abih bang mơnuih. Jing tơlơi gơ̆ng jơlan hmâo pha brơi laih djơ̆ rơnŭk. </verse>
        <verse number="7">Yua kơ tơlơi gơ̆ng jơlan anŭn, Ơi Adai hmâo jao brơi laih kâo jing sa čô pô pơtô, laih anŭn khua ding kơna (Kâo pơhiăp sĭt, kâo ƀu ƀlor ôh), ngă nai kơ ƀing djuai tuai, kiăng pơtô kơ gơñu tơlơi đaŏ laih anŭn tơlơi sĭt.</verse>
        <verse number="8">Hnŭn yơh, amăng djŏp djang anih kâo kiăng kơ ƀing đah rơkơi iâu laĭ, yơr tơngan hơčih ƀu hmâo tơlơi hil ƀôdah tơlơi pơrơdjơ̆ pơrơsao ôh.</verse>
        <verse number="9"> Kâo ăt kiăng mơ̆n kơ ƀing đah kơmơi pơhrôp gơñu pô djơ̆ tui hăng tơlơi phiăn lăp ai laih anŭn tơpă hơnơ̆ng, ƀu amoañ ƀuk gao hơnơ̆ng, ƀôdah buh mah, boh pơtâo yom ƀôdah čŭt hơô sum ao pơmă prăk. </verse>
        <verse number="10">Samơ̆ ngă bĕ khul bruă hiam, jing tơlơi lăp djơ̆ kơ ƀing đah kơmơi thâo hwĭ pơpŭ. </verse>
        <verse number="11">Brơi kơ ƀing đah kơmơi thâo dŏ rơiăt hmư̆ tơlơi pơtô hăng tơlơi thâo đup thâo gưt. </verse>
        <verse number="12">Kâo ƀu brơi ôh ƀing đah kơmơi pơtô laĭ ƀôdah jing khua kơ đah rơkơi, samơ̆ khŏm dŏ rơiăt. </verse>
        <verse number="13">Yua kơ Ơi Adai pơjing Ađam hlâo laih anŭn HʼÊwa tơdơi. </verse>
        <verse number="14">Laih anŭn ƀu djơ̆ ôh Ađam lĕ amăng tơlơi plư, samơ̆ đah kơmơi yơh lĕ amăng tơlơi plư laih anŭn ngă soh. </verse>
        <verse number="15">Samơ̆ ƀing đah kơmơi či klaih yua kơ tơlơi ñu tơkeng kơ ană, tơdah ñu gir dŏ kơjăp amăng tơlơi đaŏ, amăng tơlơi khăp, amăng tơlơi rơgoh hơčih, hăng tơlơi lăp djơ̆ tui tơlơi juăt.</verse>
      </chapter>
      <chapter number="3">
        <verse number="1">Boh pơhiăp anai jing sĭt biă mă: Tơdah hmâo mơnuih kiăng jing pô wai lăng bruă Phung Sang Ơi Adai, pô anŭn čang kiăng kơ sa bruă hiam yom yơh. </verse>
        <verse number="2">Hnŭn yơh, pô wai lăng bruă Phung Sang Ơi Adai khŏm jing sa čô mơnuih ƀu hmâo tơlơi arăng dưi ƀuah ôh, kơnơ̆ng dŏ sa čô bơnai, thâo gơ̆n răng, hmâo akŏ glo bơngač, hơdjă hiam, rơhmač jum arăng, hmâo tơlơi thâo pơtô, </verse>
        <verse number="3">ƀu jing mơnuih ră kơ tơpai, ƀu kreñ đet samơ̆ tơdu rơun, ƀu pơrơdjơ̆ pơrơsao, ƀu hưp ham kơ prăk ôh. </verse>
        <verse number="4">Ñu khŏm thâo wai lăng sang anŏ ñu pô kơ hiam klă, pơtô ană bă thâo gưt hiăp laih anŭn thâo pơpŭ amăng abih bang tơlơi; </verse>
        <verse number="5">Yua kơ hlơi pô ƀu thâo wai lăng sang anŏ ñu pô, hyư̆m ñu dưi thâo wai lăng Phung Sang Ơi Adai lĕ? </verse>
        <verse number="6">Sa čô phrâo đaŏ ƀu dưi jing pô wai lăng bruă Phung Sang Ơi Adai ôh, hwĭ kơ ñu či pơgao lĕ hĭ amăng tơlơi pơkơhmal pioh brơi kơ yang sat. </verse>
        <verse number="7">Pô wai lăng bruă Phung Sang Ơi Adai khŏm hmâo tơlơi ngă gơ̆ng jơlan hiam mơ̆ng ƀing ƀu đaŏ dơ̆ng, kiăng kơ huaĭ lĕ amăng tơlơi mlâo hañ laih anŭn djơ̆ čơđong yang sat.</verse>
        <verse number="8">Ăt kar hăng anŭn mơ̆n, ƀing tha sang yang khŏm klă djrưng, ƀu pơhiăp dua tal, ƀu ră kơ tơpai, ƀu hưp ham kơ prăk ôh; </verse>
        <verse number="9">gơñu khŏm djă pioh tơlơi yom hơgơ̆m kơ tơlơi đaŏ hrŏm hăng pran jua tơpă bơngač. </verse>
        <verse number="10">Ƀing gơñu ăt khŏm tŭ tơlơi pơlông lăng hlâo amơĭ; tơdah ƀu hmâo tơlơi dưi ƀuah ôh, hnŭn kah gơñu dưi djă bruă tha sang yang. </verse>
        <verse number="11">Ƀing đah kơmơi ăt kar kaĭ mơ̆n, khŏm klă djrưng, ƀu pơhiăp sat kơ arăng ôh, samơ̆ thâo gơ̆n răng, tŏng ten amăng abih bang bruă. </verse>
        <verse number="12">Ƀing tha sang yang kơnơ̆ng dŏ sa čô bơnai đôč, laih anŭn gơñu khŏm thâo wai lăng ƀing ană bă, sang anŏ gơñu kơ hiam klă. </verse>
        <verse number="13">Yua kơ ƀing tha sang yang ngă hiam bruă gơñu, gơñu či hmâo tơlơi arăng pơpŭ kơ gơñu, laih anŭn hmâo tơlơi khĭn amăng tơlơi đaŏ ƀơi Krist Yêsu.</verse>
        <verse number="14">Kâo čang rơmang nao čuă ih tañ, samơ̆ ăt khŏm čih khul tơlơi anai, kiăng kơ </verse>
        <verse number="15">tơdah kâo kaih truh, ih dưi thâo hyư̆m pă tơlơi gal djơ̆ kiăng kơ dŏ dơ̆ng ƀơ̆ng huă amăng sang anŏ Ơi Adai, jing Phung Sang Ơi Adai kơ Ơi Adai Pô hơdip, jing tơmeh laih anŭn atur kơ tơlơi sĭt. </verse>
        <verse number="16">Tơlơi yom hơgơ̆m kơ tơlơi ƀing ta đaŏ prŏng biă mă yơh, tơlơi anŭn ƀu hmâo hlơi dưi hơngah ôh:
Pô hmâo bơrơđah rai laih amăng drơi jan mơnuih,
Yang Bơngăt Hiam hmâo pơsĭt laih Ñu jing tơpă,
Ƀing ling jang adai ep lăng Ñu laih,
Arăng pơtô laih anăn Ñu tơ̆ng krah ƀing djuai tuai,
Djŏp djang lŏn tơnah đaŏ laih kơ Ñu,
Ñu đĭ glaĭ laih pơ adai amăng tơlơi guh kơang.</verse>
      </chapter>
      <chapter number="4">
        <verse number="1">Yang Bơngăt Hiam laĭ klă rơđah amăng rơnŭk hnal tuč hmâo đơđa mơnuih hơngah lui tơlơi đaŏ, tui ƀing yang plư ƀlor laih anŭn tơlơi yang sat pơtô, </verse>
        <verse number="2">mơ̆ng tơlơi pơtô plơ̆m ƀlor kơ ƀing mơnuih ƀlor, pran jua tơpă gơñu jing kơpĭl hĭ laih kar hăng pơsơi ngur amăng apui. </verse>
        <verse number="3">Ƀing anŭn khă arăng pơdŏ rơkơi bơnai, laih anŭn khă kơ̆m arăng ƀơ̆ng đơđa khul mơnơ̆ng ƀơ̆ng huă, mơnơ̆ng anŭn Ơi Adai hmâo hrih pơjing laih brơi kơ ƀing đaŏ laih anŭn thâo hluh tơlơi sĭt mă tŭ hăng pran jua hơdơr tơngia. </verse>
        <verse number="4">Yua kơ abih bang mơnơ̆ng Ơi Adai hmâo hrih pơjing laih leng kơ hiam soh sel, ƀu hmâo mơnơ̆ng hơgĕt lăp lui hĭ, tŭ kơ mă tŭ hăng pran jua thâo hơdơr tơngia; </verse>
        <verse number="5">yua kơ khul mơnơ̆ng anŭn hmâo jing rơgoh hiam hĭ yua mơ̆ng boh pơhiăp Ơi Adai laih anŭn mơ̆ng tơlơi iâu laĭ.</verse>
        <verse number="6">Tơdah ih pơtô abih khul tơlơi anai kơ adơi ayŏng, ih či jing sa čô ding kơna hiam kơ Krist Yêsu, čem rong ih pô hăng boh pơhiăp kơ tơlơi đaŏ, laih anŭn mơta tơlơi pơtô djơ̆ sĭt ih hmâo đaŏ laih. </verse>
        <verse number="7">Hơbĕ ataih bĕ mơ̆ng tơlơi ră ruai đôč đač grĭ grañ, tơlơi pơčeh mă mơ̆ng ƀing đah kơmơi tha, samơ̆ brơi ih hrăm pơjuăt ih pô pran jua thâo hwĭ pơpŭ kơ Ơi Adai; </verse>
        <verse number="8">yua kơ tơlơi pơhrăm pơjuăt drơi jan kơnơ̆ng tŭ yua ƀơƀiă đôč, samơ̆ tơlơi thâo hwĭ pơpŭ kơ Ơi Adai hmâo tơlơi tŭ yua amăng djŏp mơta tơlơi. Yua kơ hmâo tơlơi ƀuăn brơi kơ tơlơi hơdip rơnŭk anai laih anŭn wơ̆t kơ tơlơi hơdip rơnŭk tơdơi mơ̆n. </verse>
        <verse number="9">Anŭn jing boh pơhiăp sĭt biă mă, năng lăp đaŏ laih anŭn mă tŭ. </verse>
        <verse number="10">Ƀing ta tŭ tơlơi gleh tơnap laih anŭn pơblah brơi kơ tơlơi anai, yua kơ ƀing ta pioh tơlơi čang rơmang ƀơi Ơi Adai hơdip, jing Pô Pơklaih kơ abih bang mơnuih, biă mă ñu kơ ƀing đaŏ.</verse>
        <verse number="11">Anŭn jing khul tơlơi ih khŏm pơđur laih anŭn pơtô. </verse>
        <verse number="12">Anăm brơi arăng mưč mač kơ ih yua kơ ih dŏ tơdăm ôh, samơ̆ brơi ih ngă tơlơi bơhmutu hiam brơi kơ ƀing đaŏ amăng tơlơi pơhiăp, tơlơi dŏ dơ̆ng ƀơ̆ng huă, tơlơi thâo khăp, tơlơi đaŏ laih anŭn tơlơi rơgoh hiam. </verse>
        <verse number="13">Brơi kơ ih pơyom kơ tơlơi đŏk Hră Ơi Adai Pơhiăp amăng tơlơi bơjơnum, pơtô pơtrŭt laih anŭn pơhrăm tơl kâo truh. </verse>
        <verse number="14">Anăm wơr lui ôh tơlơi pha brơi amăng ih, jing tơlơi pha brơi hmâo brơi kơ ih mơ̆ng tơlơi laĭ lui hlâo hlăk tơpul ƀing kŏng tha hmâo ah tơngan ƀơi ih. </verse>
        <verse number="15">Ngă bĕ bruă anai laih anŭn pioh abih pran jua kơ bruă anai, kiăng abih bang mơnuih ƀuh tơlơi ih đĭ kơyar.</verse>
        <verse number="16">Răng bĕ kơ ih pô laih anŭn kơ tơlơi ih pơtô; khŏm gir ƀel amăng abih bang bruă anŭn, yua kơ ngă tui anŭn, ih či pơklaih ih pô laih anŭn ƀing mơnuih hmư̆ ih kar kaĭ mơ̆n.</verse>
      </chapter>
      <chapter number="5">
        <verse number="1">Anăm ƀuah ôh ƀing đah rơkơi tha rơma, samơ̆ pơalum bĕ gơñu kar hăng ama, hăng ƀing tơdăm kar hăng adơi ayŏng, </verse>
        <verse number="2">hăng ƀing đah kơmơi tha kar hăng amĭ, hăng ƀing đah kơmơi dra kar hăng amai adơi, hăng abih bang tơlơi rơgoh hiam.</verse>
        <verse number="3">Pơpŭ bĕ kơ ƀing đah kơmơi blao jing ƀing đah kơmơi blao sĭt. </verse>
        <verse number="4">Tơdah sa čô đah kơmơi blao hmâo ană ƀôdah tơčo, blŭng hlâo ƀing ană tơčo ñu khŏm hrăm pơrơđah pran jua thâo pơpŭ hăng sang anŏ gơñu pô, laih anŭn thâo ba glaĭ tơlơi gleh tơnap amĭ ama; yua kơ tơlơi anŭn bơmơak kơ Ơi Adai. </verse>
        <verse number="5">Hlơi pô jing đah kơmơi blao sĭt, hơdip hơjăn păn, pioh tơlơi čang rơmang ƀơi Ơi Adai brơi ñu hrơi mlam dŏ gir iâu laĭ kơwưh rơkâo. </verse>
        <verse number="6">Samơ̆ bơnai blao pă hơdip hăng tơlơi tŭt kơ hơduah tơlơi ngui ngơr mơak tui hăng drơi jan amoaih, wơ̆t dah hơdip ăt kar hăng djai laih mơ̆n. </verse>
        <verse number="7">Brơi ih pơtô pơtă hơdôm tơlơi anai kiăng kơ ƀing gơñu ƀu hmâo tơlơi arăng dưi ƀuah ôh. </verse>
        <verse number="8">Tơdah hlơi pô ƀu čem rong kơnŭng djuai ñu pô, biă mă kơ sang anŏ ñu pô, mơnuih anŭn hmâo hơngah tơlơi đaŏ laih, laih anŭn sat hloh kơ ƀing ƀu đaŏ dơ̆ng.</verse>
        <verse number="9">Kiăng kơ dưi čih anăn ƀing đah kơmơi blao amăng sŏp hră ƀing đah kơmơi djai rơkơi, ñu anŭn khŏm năm pluh thŭn pơ ngŏ laih anŭn ñu kơnơ̆ng hmâo sa čô rơkơi đôč; </verse>
        <verse number="10">khŏm hmâo tơlơi gơ̆ng jơlan kơ ñu hmâo ngă khul bruă hiam, kar hăng thâo rong ba ană bă, tŭ jum ƀing djuai tuai, rao brơi tơkai ƀing rơgoh hiam, djru gŭm ƀing tơnap, laih anŭn jao ñu pô ngă djŏp mơta bruă hiam.</verse>
        <verse number="11">Samơ̆ anăm čih ôh anăn ƀing đah kơmơi blao dŏ mơda; yua kơ tơ tơlơi amoaih sat ngă kơ ñu ataih hĭ mơ̆ng Yang Krist, hlăk anŭn ñu kiăng dŏ rơkơi, </verse>
        <verse number="12">tui anŭn gơñu či tŭ tơlơi klă kơđi kơ gơñu pô, yua kơ gơñu ngă gao hĭ tơlơi gơñu ƀuăn laih mơ̆ng blŭng hlâo. </verse>
        <verse number="13">Hloh kơ anŭn dơ̆ng gơñu hrăm dŏ ngui đôč đač, hyu mơ̆ng sang anai nao sang pơkŏn, laih anŭn ƀu djơ̆ gơñu kơnơ̆ng dŏ đôč đač đôč ôh samơ̆ gơñu jing ƀing pơhiăp rơkut kơ arăng, čer mŭt amăng bruă pô pơkŏn, pơhiăp khul tơlơi ƀu lăp pơhiăp ôh. </verse>
        <verse number="14">Hnŭn yơh, kâo kiăng ƀing đah kơmơi blao hlăk thŭn mơda dŏ bĕ rơkơi, hmâo ană bă, wai lăng sang anŏ gơñu pô, ƀu ngă brơi ƀing ayăt hmâo mông gal pơhiăp sat ôh. </verse>
        <verse number="15">Yua kơ hmâo laih đơđa ƀing đah kơmơi blao jrok jơlan tui Satan. </verse>
        <verse number="16">Tơdah sa čô đah kơmơi đaŏ hmâo đah kơmơi blao amăng sang ñu, ñu khŏm djru gơ̆, anăm thim brơi tơlơi kơtraŏ kơ Phung Sang Ơi Adai dơ̆ng ôh, kiăng kơ Phung Sang Ơi Adai dưi gŭm djru ƀing mơnuih blao sĭt.</verse>
        <verse number="17">Ƀing kŏng tha kơhnăk wai lăng Phung Sang Ơi Adai khŏm hmâo tơlơi pơpŭ lu hloh, biă mă ñu ƀing mơnuih tŭ tơlơi gleh glăn amăng tơlơi pơtô laih anŭn tơlơi pơhrăm. </verse>
        <verse number="18">Yua kơ Hră Ơi Adai Pơhiăp laĭ: “Anăm ƀing gih kho hĭ ôh tơƀong rơmo hlăk ñu juă pơdai,” laih anŭn “Pô mă bruă năng lăp mă tŭ prăk apah yơh.” </verse>
        <verse number="19">Anăm tŭ ôh tơlơi arăng phong pơkơdơ̆ng glaĭ sa čô kŏng tha, kơnơ̆ng tơdah hmâo tơlơi ngă gơ̆ng jơlan pơsĭt mơ̆ng dua ƀôdah klâo čô. </verse>
        <verse number="20">Bơ kơ ƀing juăt ngă soh, brơi ih ƀuah gơñu ƀơi anăp abih bang, kiăng kơ ƀing pơkŏn hmâo tơlơi hwĭ.</verse>
        <verse number="21">Ƀơi anăp Ơi Adai, ƀơi anăp Krist Yêsu, laih anŭn hrŏm hơbĭt hăng ƀing ling jang adai hmâo ruah, kâo pơtă brơi ih djă pioh khul tơlơi pơtă pơtô anai, anăm hmâo tơlơi pơmĭn sat, kŏn anăm ngă bruă hơgĕt yua kơ tơlơi pơkah pơpha lơi. </verse>
        <verse number="22">Anăm hăt ah tơngan brơi kơ hlơi hlơi ôh, kŏn anăm mŭt hrŏm lơi amăng bruă tơlơi soh pô pơkŏn, răng bĕ ih pô kơ tơlơi rơgoh hiam.</verse>
        <verse number="23">Yua kơ hlŭng asơi ih laih anŭn yua kơ ih juăt ruă, hnŭn yơh ih anăm kơnơ̆ng mơñum ia ƀlăng đôč ôh, brơi ih yua ƀiă tơpai.</verse>
        <verse number="24">Tơlơi soh đơđa mơnuih arăng dưi ƀuh mơtam hlâo kơ hrơi phat kơđi; samơ̆ ăt hmâo đơđa ƀing pơkŏn, arăng dưi ƀuh tơdơi kơ anŭn đôč. </verse>
        <verse number="25">Kar kaĭ mơ̆n, bruă hiam đơđa mơnuih arăng dưi ƀuh mơtam, laih anŭn đơđa arăng ƀu dưi ƀuh mơtam ôh, samơ̆ kŏn thâo pơdŏp nanao lơi.</verse>
      </chapter>
      <chapter number="6">
        <verse number="1">Brơi abih bang ƀing dŏ gah yŭ ač jing hlŭn khŏm pơpŭ kơ khua ñu amăng djŏp tơlơi, kiăng kơ arăng ƀu ƀrưh hmiah kơ anăn Ơi Adai laih anŭn kơ tơlơi ƀing ta pơtô ôh. </verse>
        <verse number="2">Ƀing hlơi hmâo khua jing ƀing đaŏ, anăm kơƀah hĭ ôh tơlơi hwĭ pơpŭ yua gơñu jing ƀing adơi ayŏng amăng tơlơi đaŏ, samơ̆ jai mă bruă hăng abih pran jua hloh dơ̆ng, yua kơ pô ƀing ta mă bruă anŭn jing ƀing đaŏ laih anŭn adơi ayŏng khăp hơeng. Anŭn jing khul tơlơi ih khŏm pơtô laih anŭn pơđur ƀing gơñu.</verse>
        <verse number="3">Tơdah hmâo hlơi pô pơtô tơlơi pơkŏn, ƀu djơ̆ hăng boh pơhiăp sĭt laih anŭn tơlơi pơtô kơ tơlơi thâo pơpŭ kơ Yêsu Krist Khua Yang ƀing ta, </verse>
        <verse number="4">ñu anŭn jing mơnuih pơgao, laih anŭn ƀu thâo sa mơta tơlơi hơgĕt ôh. Ñu hmâo tơlơi ruă khăp pơrơjah pơgăl, pơgăl yua kơ boh hră, tơlơi anŭn ba truh tơlơi moañ, tơlơi pơkah pơpha phung, tơlơi pơhiăp sat, tơlơi đing sat, </verse>
        <verse number="5">laih anŭn tơlơi pơrơjah tơ̆ng krah ƀing mơnuih hmâo tơlơi pơmĭn soh sat, pơrơngiă hĭ tơlơi sĭt, lăng tơlơi thâo pơpŭ kar hăng jơlan dưi hmâo kơmlai tŭ yua.</verse>
        <verse number="6">Tơlơi thâo pơpŭ hrŏm hơbĭt hăng pran jua thâo hrăp, jing phŭn kơ tơlơi tŭ yua prŏng. </verse>
        <verse number="7">Yua kơ hlăk ƀing ta tơkeng rai amăng lŏn tơnah, ƀing ta ƀu hmâo djă ba sa mơta mơnơ̆ng hơgĕt ôh, kar kaĭ mơ̆n hlăk ƀing ta djai ƀing ta kŏn dưi djă ba mơnơ̆ng hơgĕt lơi; </verse>
        <verse number="8">yua kơ anŭn yơh, hmâo asơi huă, ao buh brơi kơ ƀing ta khŏm hrăp pran jua bĕ. </verse>
        <verse number="9">Bơ kơ ƀing hlơi hưp ham jing pơdrŏng sah či lĕ amăng tơlơi plư, djơ̆ čơđong, lĕ amăng khul tơlơi hưp ham mlŭk mơgu laih anŭn hyưt răm, jing khul tơlơi pơtrăm ană mơnuih amăng tơlơi răm rai laih anŭn djai rơngiă. </verse>
        <verse number="10">Yua kơ pran jua khăp kơ prăk jing phŭn akha kơ abih bang tơlơi sat, laih anŭn yua kơ tơlơi amoaih dưi jing pơdrŏng hmâo đơđa klah lui laih mơ̆ng tơlơi đaŏ, mă tŭ kơ gơñu pô lu tơlơi ruă nuă.</verse>
        <verse number="11">Samơ̆ bơ kơ ih, jing mơnuih kơ Ơi Adai, ataih bĕ mơ̆ng abih bang khul tơlơi anŭn; laih anŭn sem hơduah tơlơi tơpă, tơlơi thâo pơpŭ, tơlơi đaŏ, tơlơi khăp, tơlơi gir tŭ, tơlơi tơdu rơun. </verse>
        <verse number="12">Yua kơ tơlơi đaŏ pơblah bĕ hăng tơlơi khĭn; sua mă tơlơi hơdip hlŏng lar, jing tơlơi hơdip Ơi Adai hmâo iâu laih ih, laih anŭn kơlih yua kơ tơlơi anŭn ih hmâo tơlơi pơhaih hiam klă ƀơi anăp lu mơnuih ngă gơ̆ng jơlan. </verse>
        <verse number="13">Ƀơi anăp Ơi Adai jing Pô brơi tơlơi hơdip kơ abih bang mơnơ̆ng, laih anŭn ƀơi anăp Krist Yêsu, Pô hmâo tơlơi pơhaih hiam klă hlăk ngă gơ̆ng jơlan ƀơi anăp Pôntơ Pilat, kâo pơtrŭt kơ ih </verse>
        <verse number="14">khŏm djă pioh tơlơi pơtă anai hăng tơlơi tum num, tơl arăng ƀu dưi ƀuah ôh, truh hrơi Khua Yang ƀing ta Yêsu Krist rai dơ̆ng. </verse>
        <verse number="15">Ñu či pơrơđah djơ̆ amăng rơnŭk Ñu, kơnơ̆ng hơjăn Ñu jing Pô mơyun hiam laih anŭn kơnơ̆ng hơjăn Ñu jing Pô Prŏng Hloh, jing Pơtao kơ abih bang Pơtao, Khua Yang kơ abih bang Khua Yang. </verse>
        <verse number="16">Kơnơ̆ng hơjăn Ñu đôč jing Pô ƀu thâo djai, laih anŭn dŏ tơ̆ng krah tơlơi bơngač ƀu hmâo hlơi dưi nao giăm, jing Pô aka hmâo hlơi ƀuh ƀôdah dưi ƀuh ôh. Kơ Ñu yơh tơlơi pơpŭ laih anŭn tơlơi dưi mơyang hlŏng lar! Amen.</verse>
        <verse number="17">Pơtô pơtrŭt bĕ ƀing mơnuih pơdrŏng ƀơi lŏn tơnah anai, anăm pơgao laih anŭn anăm pioh tơlơi čang rơmang ƀơi dram gơnam ƀu kơjăp ôh, samơ̆ brơi pioh bĕ tơlơi čang rơmang ƀơi Ơi Adai, jing Pô rĭm hrơi pha brơi djŏp mơta mơnơ̆ng hăng tơlơi rơbeh blai kiăng ƀing ta hơ̆k mơak mă tŭ. </verse>
        <verse number="18">Gơñu khŏm ngă bruă hiam, ngă lu bruă mơyun hiam, hmâo pran jua čơmah laih anŭn hơ̆k mơak pha brơi, </verse>
        <verse number="19">tui anŭn gơñu pơƀŭt pioh kơ gơñu pô dram gơnam yom hmâo atur kơjăp kơ hrơi pơ anăp, tui anŭn gơñu dưi djă kơjăp tơlơi hơdip jing tơlơi hơdip sĭt.</verse>
        <verse number="20">Ơ Timôthê, djă pioh bĕ hơdôm tơlơi hơgĕt hmâo jao brơi laih kơ ih, hơbĕ đuaĭ mơ̆ng khul boh pơhiăp tă tăn grĭ grañ, laih anŭn khul tơlơi pơrơjah kơ khul tơlơi arăng tơhwơl pơmĭn dah jing tơlơi rơgơi; </verse>
        <verse number="21">yua kơ kiăng hmâo mơta tơlơi thâo hluh anŭn, hmâo đơđa mơnuih pơrơngiă hĭ tơlơi đaŏ.
Rơkâo tơlơi pap Ơi Adai dŏ hrŏm hơbĭt hăng ƀing gih!</verse>
      </chapter>
    </book>
    <book number="55">
      <chapter number="1">
        <verse number="1">Pôl, khua ding kơna kơ Krist Yêsu, mơ̆ng tơlơi Ơi Adai kiăng, tui hăng tơlơi ƀuăn pha brơi tơlơi hơdip amăng Krist Yêsu, </verse>
        <verse number="2">mơit kơ Timôthê, ană kâo khăp hơeng biă mă: Rơkâo kơ Ơi Adai jing Ama, laih anŭn Krist Yêsu, Khua Yang ƀing ta pha brơi kơ ih tơlơi pap, tơlơi pap drap laih anŭn tơlơi rơnŭk rơnua.</verse>
        <verse number="3">Kâo bơni kơ Ơi Adai, jing Pô kâo mă bruă hăng pran jua tơpă bơngač, kar hăng ơi adon kâo hmâo ngă laih, hrơi hăng mlam nanao kâo hơdơr kơ ih tơdang kâo iâu laĭ. </verse>
        <verse number="4">Tơdang kâo hơdơr kơ ia mơta ih, kâo kiăng biă mă nao čuă ih kiăng kơ pran jua bă blai tơlơi hơ̆k mơak. </verse>
        <verse number="5">Kâo ăt hơdơr mơ̆n tơlơi ih đaŏ sĭt, jing tơlơi đaŏ hlâo anŭn hmâo laih amăng yă ih HʼLôis, laih anŭn amăng amĭ ih HʼÔnis, laih anŭn kâo đaŏ biă mă tơlơi đaŏ anŭn ră anai hlăk hơdip amăng ih. </verse>
        <verse number="6">Yua kơ anŭn yơh, kâo pơhơdơr kơ ih săr glaĭ bĕ tơlơi pha brơi mơ̆ng Ơi Adai ih hmâo mă tŭ laih mơ̆ng tơlơi kâo ah tơngan kơ ih. </verse>
        <verse number="7">Yua kơ Ơi Adai ƀu pha brơi kơ ƀing ta bơngăt jua lêl ôh, samơ̆ bơngăt jua kơtang, hmâo tơlơi thâo khăp laih anŭn thâo wai ta pô.</verse>
        <verse number="8">Hnŭn yơh, anăm mlâo ôh ngă gơ̆ng jơlan kơ Khua Yang ƀing ta, kŏn mlâo lơi yua kơ kâo, pô jing mơnă yua kơ Ñu; samơ̆ kơnang bĕ kơ tơlơi dưi mơyang Ơi Adai, hrŏm hơbĭt hăng kâo tŭ tơlơi tơnap tap yua kơ Tơlơi Phrâo Hiam. </verse>
        <verse number="9">Ơi Adai hmâo pơklaih laih ƀing ta, hmâo iâu laih ƀing ta hăng tơlơi iâu rơgoh hiam, ƀu djơ̆ yua kơ bruă ƀing ta ngă ôh, samơ̆ tui hăng tơlơi kơñăm Ñu pô laih anŭn tơlơi pap Ñu. Tơlơi pap anŭn Ñu hmâo pha brơi laih kơ ƀing ta čơdơ̆ng mơ̆ng rơnŭk đưm đă amăng Krist Yêsu. </verse>
        <verse number="10">Tơlơi pap anŭn ră anai hmâo pơrơđah laih găn mơ̆ng tơlơi Yêsu Krist rai, Pô pơklaih ƀing ta, Pô hmâo pơrai hĭ tơlơi djai, yua Tơlơi Phrâo Hiam ngă pơrơđah brơi tơlơi hơdip laih anŭn tơlơi ƀu thâo djai.</verse>
        <verse number="11"> Yua kơ Tơlơi Phrâo Hiam anai yơh, Ơi Adai hmâo pơjing kâo jing pô pơtô tơlơi Phrâo Hiam, khua ding kơna laih anŭn nai pơhrăm, </verse>
        <verse number="12">yua kơ tơlơi anŭn yơh kâo tŭ tơlơi tơnap tap anai. Samơ̆ kâo ƀu mlâo ôh, yua kơ kâo thâo hlơi Pô kâo đaŏ, laih anŭn kâo thâo sĭt kơ Ñu hmâo tơlơi dưi mơyang, dưi wai lăng tơlơi kâo hmâo jao laih kơ Ñu tơl truh hrơi anŭn. </verse>
        <verse number="13">Brơi ih djă pioh khul tơlơi pơtô sĭt ih hmâo hmư̆ laih mơ̆ng kâo, amăng tơlơi đaŏ laih anŭn tơlơi khăp amăng Krist Yêsu. </verse>
        <verse number="14">Kơnang bĕ kơ Yang Bơngăt Hiam, Pô hlăk dŏ amăng ƀing ta, djă pioh tơlơi hiam klă hmâo jao brơi laih kơ ih.</verse>
        <verse number="15">Ih thâo laih abih bang mơnuih amăng čar Asi lui laih kâo; amăng ƀing anŭn hmâo Phigel laih anŭn Hermôgen mơ̆n; </verse>
        <verse number="16">rơkâo kơ Khua Yang pap drap kơ sang anŏ Ônêsiphor, yua kơ ñu hmâo pơalum laih kâo nanao. Ñu ƀu mlâo ôh kơ tơlơi arăng akă kâo hăng hrĕ čuăk, </verse>
        <verse number="17">kơđai glaĭ, tơ ñu man truh pơ Rôm, ñu hur har ječ meč tui hơduah kâo laih anŭn hmâo ƀuh kâo yơh. </verse>
        <verse number="18">Rơkâo kơ Khua Yang brơi kơ ñu hơduah ƀuh tơlơi pap drap Khua Yang amăng Hrơi anŭn! Laih anŭn ih thâo klă rơđah pơ Êphêsô ñu hmâo buih bruă kâo hăng abih pran jua.</verse>
      </chapter>
      <chapter number="2">
        <verse number="1">Tui anŭn, Ơ ană kâo, ngă pơkơtang bĕ ih pô amăng tơlơi pap Krist Yêsu. </verse>
        <verse number="2">Hơdôm tơlơi ih hmâo hmư̆ laih mơ̆ng kâo ƀơi anăp lu mơnuih ngă gơ̆ng jơlan, brơi ih jao bĕ tơlơi anŭn kơ ƀing mơnuih năng lăp đaŏ kơnang, jing ƀing mơnuih hmâo tơlơi dưi pơtô glaĭ ƀing mơnuih pơkŏn.</verse>
        <verse number="3">Tŭ bĕ tơlơi tơnap tap hrŏm hơbĭt hăng kâo kar hăng sa čô tơhan khĭn kơtang kơ Krist Yêsu. </verse>
        <verse number="4">Ƀu hmâo ôh sa čô tơhan hlăk dŏ mă bruă dŏ đom hăng bruă lŏn tơnah dơ̆ng, yua kơ tơlơi kơñăm kơ pô anŭn jing kiăng ngă bơmơak kơ pô hmâo iâu mă ñu. </verse>
        <verse number="5">Kar hăng anŭn mơ̆n, sa čô pơplong ƀu či dưi mă tŭ mŭk pơtao ôh tơdah ñu ƀu pơrơsua djơ̆ tui tơlơi juăt. </verse>
        <verse number="6">Pô mă bruă hmua gleh glăn ñu khŏm mă tŭ boh than hlâo hloh. </verse>
        <verse number="7">Brơi pơmĭn bĕ tơlơi kâo laĭ, yua kơ Khua Yang či pha brơi ih tơlơi thâo hluh amăng abih bang bruă.</verse>
        <verse number="8">Brơi hơdơr bĕ Khua Yang Yêsu Krist, hmâo hơdip glaĭ laih mơ̆ng ƀing djai, hmâo tơkeng rai mơ̆ng ană tơčo Đawit tui hăng Tơlơi Phrâo Hiam kâo. </verse>
        <verse number="9">Yua kơ Tơlơi Phrâo Hiam anŭn kâo tŭ tơlơi tơnap tap, tơl arăng akă kâo hăng čuăk kar hăng sa čô mơnuih soh. Samơ̆ boh pơhiăp Ơi Adai arăng ƀu dưi akă kling ñu ôh. </verse>
        <verse number="10">Hnŭn yơh, kâo gir tŭ abih bang tơlơi yua kơ ƀing mơnuih Ơi Adai hmâo ruah laih, kiăng kơ ƀing gơñu ăt dưi mă tŭ tơlơi pơklaih amăng Krist Yêsu hrŏm hơbĭt tơlơi guh kơang hlŏng lar. </verse>
        <verse number="11">Boh pơhiăp anai jing sĭt biă mă:
Tơdah ƀing ta djai laih hrŏm hăng Ñu,
Ƀing ta ăt či hơdip hrŏm hơbĭt hăng Ñu mơ̆n;</verse>
        <verse number="12"> Tơdah ƀing ta gir tŭ tơlơi tơnap tap,
Ƀing ta ăt či wai lăng hrŏm hơbĭt hăng Ñu mơ̆n;
Tơdah ƀing ta hơngah lui Ñu,
Ñu ăt či hơngah lui ƀing ta mơ̆n;</verse>
        <verse number="13">Tơdah ƀing ta ƀu tŏng ten ôh,
Ñu ăt dŏ hơnơ̆ng ten;
Yua kơ Ñu ƀu dưi hơngah lui Ñu pô ôh.</verse>
        <verse number="14">Brơi ih pơhơdơr ƀing gơñu khul tơlơi anai, laih anŭn ƀơi anăp Ơi Adai brơi ih pơthâo răng kơ ƀing gơñu khŏm hơbĕ đuaĭ tơlơi pơrơjah kơ boh hră, anŭn jing tơlơi ƀu tŭ yua ôh, kơnơ̆ng pơrai ƀing dŏ hmư̆ đôč. </verse>
        <verse number="15">Mă bruă bĕ hăng abih pran jua kiăng kơ jing mơnuih Ơi Adai tŭ, sa čô mă bruă ƀu hmâo tơlơi hơgĕt mlâo ôh, pơtô boh pơhiăp tơlơi sĭt hăng tơlơi tơpă. </verse>
        <verse number="16">Đuaĭ ataih bĕ mơ̆ng khul boh pơhiăp tă tăn grĭ grañ, yua kơ ƀing pơhiăp kar hăng anŭn či nao dlam jai amăng tơlơi ƀu thâo hwĭ pơpŭ kơ Ơi Adai, </verse>
        <verse number="17">laih anŭn tơlơi gơñu pơhiăp či ƀơ̆ng kar hăng brŭ kren lar hyu, amăng ƀing anŭn hmâo Himênê laih anŭn Philêt. </verse>
        <verse number="18">Gơñu klah laih mơ̆ng tơlơi sĭt, tơdang laĭ tơlơi hơdip glaĭ rơgao laih. Gơñu ngă pơblư̆ blang tơlơi đaŏ đơđa mơnuih. </verse>
        <verse number="19">Samơ̆ atur kơjăp Ơi Adai ăt dŏ dơ̆ng kơjăp, hăng boh pơhiăp kơđŏm anai: “Khua Yang thâo ƀing mơnuih lơ̆m kơ Ñu,” laih anŭn “Hlơi iâu kơwưh anăn Khua Yang khŏm hơbĕ ataih mơ̆ng tơlơi soh.”</verse>
        <verse number="20">Amăng sa boh sang prŏng, ƀu djơ̆ ôh hmâo kơnơ̆ng get mah, get prăk, samơ̆ ăt hmâo get ngă hăng kơyâo, ngă hăng lŏn mơ̆n, hmâo đơđa yua brơi kơ bruă yom, hmâo đơđa yua brơi kơ bruă ƀu yom đơi ôh. </verse>
        <verse number="21">Yua kơ anŭn yơh hlơi pô pơrơgoh ñu pô mơ̆ng tơlơi kâo laĭ anŭn, ñu či jing get arăng yua kơ bruă yom, hmâo pơrơgoh hiam, tŭ yua kơ khua ñu laih anŭn prăp pre brơi kơ abih bang bruă hiam.</verse>
        <verse number="22">Hơngah lui bĕ khul tơlơi amoaih hưp ƀing tơdăm dra, laih anŭn tui hơduah tơlơi tơpă hơnơ̆ng, tơlơi đaŏ, tơlơi khăp, laih anŭn tơlơi rơnŭk rơnua hrŏm hơbĭt hăng ƀing iâu kơwưh kơ anăn Khua Yang hăng pran jua rơgoh hiam. </verse>
        <verse number="23">Brơi ih hơngah hĭ khul tơlơi pơrơjah mlŭk mơgu ƀu hmâo tơlơi tŭ yua ôh, yua kơ ih thâo tơlơi anŭn kơnơ̆ng ba truh tơlơi pơrơdjơ̆ đôč. </verse>
        <verse number="24">Laih anŭn ding kơna Khua Yang ƀu dưi pơrơjah ôh, samơ̆ brơi ih rơhmač hăng abih bang mơnuih, rơgơi thâo pơtô, gir tŭ, </verse>
        <verse number="25">pơkra ƀing mơnuih pơkơdơ̆ng glaĭ hăng tơlơi tơdu rơun, năng ai Ơi Adai či djru ƀing gơñu kơhmal tơlơi soh laih anŭn thâo krăn tơlơi sĭt, </verse>
        <verse number="26">laih anŭn ƀing gơñu mơdưh hĭ kiăng kơ klaih mơ̆ng čơđong yang sat, yua kơ yang sat hmâo mă krư̆ ƀing gơñu kiăng kơ ngă tui tơlơi ñu kiăng.</verse>
      </chapter>
      <chapter number="3">
        <verse number="1">Ih khŏm thâo hluh tơlơi anai, amăng hrơi hnal tuč či hmâo khul rơnŭk tơnap tap. </verse>
        <verse number="2">Yua kơ arăng či jing hĭ et klih, khăp kơ prăk, pơang pơgao, ƀrưh hmiah, pơhiăp sat, ƀu thâo gưt asăp amĭ ama, ƀu thâo hơdơr tơngia, grĭ grañ, </verse>
        <verse number="3">ƀu hmâo tơlơi khăp kơ mơnuih, ƀu thâo pap, pơčeh ƀlor, kreñ hưt, sat ƀai, bơrơmŭt kơ tơlơi hiam, </verse>
        <verse number="4">pơblư̆ tơdruă, ƀơhok kreñ, yap pô ñu rơgơi, khăp kơ tơlơi ngui ngơr mơak hloh kơ khăp kơ Ơi Adai, </verse>
        <verse number="5">pơrơđah tơlơi thâo pơpŭ gah rơngiao đôč, samơ̆ hơngah hĭ laih tơlơi dưi mơyang tơlơi pơpŭ anŭn. Brơi ih đuaĭ ataih mơ̆ng ƀing mơnuih kar hăng anŭn bĕ. </verse>
        <verse number="6">Yua kơ amăng ƀing gơñu hmâo đơđa klĕ mŭt amăng sang arăng laih anŭn plư ƀing đah kơmơi mlŭk lĕ trăm amăng tơlơi soh, hmâo djŏp mơta tơlơi amoaih soh pơtrŭt. </verse>
        <verse number="7">Gơñu hrăm nanao, samơ̆ ƀu thâo krăn tơlơi sĭt ôh. </verse>
        <verse number="8">Janes laih anŭn Jambres pơkơdơ̆ng hăng Môis hyư̆m pă, kar hăng anŭn mơ̆n ƀing anŭn pơkơdơ̆ng glaĭ hăng tơlơi sĭt. Anŭn jing ƀing mơnuih hmâo tơlơi pơmĭn brŭ răm laih anŭn tơlơi đaŏ ƀu sĭt. </verse>
        <verse number="9">Samơ̆ bruă gơñu ngă ƀu či đĭ dơ̆ng ôh, yua kơ kar hăng bruă dua čô anŭn, tơlơi mlŭk mơgu dua gơñu či pơrơđah brơi abih bang mơnuih.</verse>
        <verse number="10">Ih hmâo tui hluai laih tơlơi kâo pơtô, tơlơi kâo dŏ dơ̆ng ƀơ̆ng huă, tơlơi kơñăm hơdip, tơlơi đaŏ, tơlơi gir tŭ, tơlơi khăp, pran jua gir añ kâo, </verse>
        <verse number="11">tơlơi arăng ngă sat kơ kâo, tơlơi tơnap tap kâo tŭ, hmâo truh laih kơ kâo pơ Antiôs, pơ Ikôni laih anŭn pơ Listrơ. Kâo hmâo tŭ laih khul tơlơi ngă sat anŭn, samơ̆ Khua Yang pơklaih kâo mơ̆ng abih bang tơlơi anŭn. </verse>
        <verse number="12">Sĭt biă mă, abih bang hlơi pô kiăng hơdip tơlơi hơdip thâo pơpŭ amăng Krist Yêsu leng kơ khŏm tŭ tơlơi arăng ngă sat. </verse>
        <verse number="13">Samơ̆ ƀing sat ƀai laih anŭn ƀing pleč ƀlor ƀrư̆ hrơi sat kơtang jai, plư ƀlor arăng laih anŭn lĕ amăng tơlơi arăng plư ƀlor glaĭ. </verse>
        <verse number="14">Samơ̆ bơ kơ ih, djă kơjăp bĕ hơgĕt tơlơi ih hmâo hrăm laih anŭn đaŏ sĭt, yua kơ ih thâo ih hmâo hrăm laih tơlơi anŭn mơ̆ng hlơi, </verse>
        <verse number="15">laih anŭn mơ̆ng ih hlăk dŏ čơđai ih thâo laih Hră Ơi Adai Pơhiăp dưi ngă brơi ih jing hĭ kơhnâo kiăng kơ dưi klaih yua mơ̆ng tơlơi đaŏ amăng Krist Yêsu. </verse>
        <verse number="16">Abih bang Hră Ơi Adai Pơhiăp leng kơ tơbiă rai mơ̆ng Ơi Adai bluh jua, hmâo tơlơi tŭ yua brơi kơ tơlơi pơtô, ƀuah, pơkra laih anŭn pơhrăm arăng amăng tơlơi tơpă hơnơ̆ng, </verse>
        <verse number="17">kiăng kơ mơnuih lơ̆m kơ Ơi Adai dưi jing klă tum laih anŭn pre pioh brơi kơ djŏp mơta bruă hiam.</verse>
      </chapter>
      <chapter number="4">
        <verse number="1">Ƀơi anăp Ơi Adai laih anŭn ƀơi anăp Yang Krist Yêsu, Pô či phat kơđi mơnuih hơdip laih anŭn mơnuih djai, laih anŭn yua kơ tơlơi Ñu či pơrơđah rai dơ̆ng laih anŭn dêh čar pơtao Ñu, kâo pơđur ih: </verse>
        <verse number="2">brơi ih pơtô boh pơhiăp Ơi Adai, gir bĕ thâo dah hrơi hiam ƀôdah hrơi ƀu hiam, pơblang pơđur, ƀuah pơkra, pơtrŭt pơđĭ pran jua laih anŭn hăng abih pran jua gir añ amăng tơlơi pơtô. </verse>
        <verse number="3">Yua kơ či hmâo sa rơnŭk arăng ƀu kiăng hmư̆ dơ̆ng tah tơlơi pơtô mơta tơlơi đaŏ sĭt, samơ̆ yua kơ gơñu kiăng hmư̆ tơlơi mơak tui hăng tơngia gơñu pô, gơñu či pơƀŭt pioh kơ gơñu pô ƀing nai pơtô tui hăng pran jua gơñu pô khăp, </verse>
        <verse number="4">gơñu puih đuaĭ ƀu kiăng hmư̆ tơlơi sĭt, laih anŭn anăp nao kơ khul tơlơi ră ruai ƀu hmâo sĭt. </verse>
        <verse number="5">Samơ̆ bơ kơ ih, brơi hơdip djơ̆ hơnơ̆ng bĕ amăng abih bang tơlơi, gir tŭ tơlơi tơnap tap, ngă bruă kơ sa čô pô pơtô Tơlơi Phrâo Hiam, laih anŭn pơgiơ̆ng bruă mă ih.</verse>
        <verse number="6">Gah kơ kâo, kâo hlăk tŭ tơlơi arăng tuh tơlơi hơdip kâo kar hăng mơnơ̆ng ngă yang tuh; mông kâo djai jĕ truh yơh. </verse>
        <verse number="7">Kâo hmâo pơblah laih hăng tơlơi pơblah hiam klă, hmâo pơgiơ̆ng laih tơlơi pơplong đuaĭ, hmâo djă pioh laih tơlơi đaŏ. </verse>
        <verse number="8">Mơ̆ng ră anai mŭk pơtao tơlơi tơpă hmâo pioh brơi laih kơ kâo. Khua Yang jing khua phat kơđi tơpă, či pha brơi mŭk anŭn kơ kâo amăng Hrơi anŭn, samơ̆ ƀu djơ̆ kơnơ̆ng kơ kâo đôč ôh, ăt pha brơi abih bang ƀing hlơi khăp kơ tơlơi Ñu pơrơđah rai.</verse>
        <verse number="9">Gir rai pơ kâo tañ bĕ; </verse>
        <verse number="10">Dêmas hmâo lui laih kâo, laih anŭn nao pơ Têsalônik, yua kơ ñu khăp kơ lŏn tơnah anai, Krêsen nao laih pơ Galati, Tit nao laih pơ Dalmati, </verse>
        <verse number="11">kơnơ̆ng hơjăn Luk dŏ hăng kâo. Jak ba Markôs nao hrŏm hơbĭt hăng ih, yua kơ ñu hmâo tơlơi tŭ yua biă mă kơ bruă mă kâo. </verse>
        <verse number="12">Kâo hmâo pơkiaŏ nao laih Tisik pơ Êphêsô. </verse>
        <verse number="13">Tơ ih rai, hơdơr djă ba ao phyung kâo pioh glaĭ pơ sang Karpus, pơ plei Trôas, laih anŭn kar kaĭ mơ̆n djă ba wơ̆t abih bang čơkul hră, biă mă ñu čơkul hră klĭ.</verse>
        <verse number="14"> Aleksandơ, mơnuih tuh kong hmâo ngă lu tơlơi sat kơ kâo; Khua Yang či rŭ nua tui hăng bruă ñu hmâo ngă laih. </verse>
        <verse number="15">Wơ̆t kơ ih kar kaĭ mơ̆n khŏm kơčăng răng kơ mơnuih anŭn, yua kơ ñu pơkơdơ̆ng hăng tơlơi ƀing ta pơtô kơtang biă mă.</verse>
        <verse number="16">Amăng tơlơi kâo pơgang kâo pô tal blŭng, ƀu hmâo hlơi ôh dŏ gah kâo; abih bang lui hĭ laih kâo. Rơkâo kơ Khua Yang anăm yap tơlơi anŭn kơ ƀing gơñu ôh. </verse>
        <verse number="17">Samơ̆ Khua Yang hmâo dŏ gah kâo laih anŭn pha brơi tơlơi kơtang kơ kâo, kiăng kơ kâo dưi pơtô Tơlơi Phrâo Hiam hăng tơlơi klă tum kơ abih bang djuai tuai leng kơ hmư̆. Tui anŭn kâo dưi klaih laih mơ̆ng amăng bah rơmông dŭl. </verse>
        <verse number="18">Khua Yang či pơklaih kâo mơ̆ng abih bang tơlơi sat laih anŭn ba kâo mŭt amăng dêh čar pơtao plei hiam Ñu. Rơkâo tơlơi guh kơang lơ̆m kơ Ñu hlŏng lar ƀu đŭt ôh! Amen.</verse>
        <verse number="19"> Mơit tơlơi kơkuh kơ HʼPrisil laih anŭn Akilas, laih anŭn sang anŏ Ônêsiphor. </verse>
        <verse number="20">Êrast ăt dŏ pơ Kôrantô, bơ Trôphim hlăk dŏ ruă tui anŭn yơh kâo pioh ñu dŏ glaĭ pơ Milê. </verse>
        <verse number="21">Brơi ih gir kơtir bĕ rai truh hlâo kơ bơyan puih. Ôbulus, Puden, Linus, Klôdia, laih anŭn hrŏm hơbĭt hăng abih bang ƀing adơi ayŏng mơit tơlơi kơkuh kơ ih.</verse>
        <verse number="22">Rơkâo kơ Khua Yang dŏ hrŏm hơbĭt hăng bơngăt jua ih! Rơkâo tơlơi pap dŏ hrŏm hơbĭt hăng ƀing gih.</verse>
      </chapter>
    </book>
    <book number="56">
      <chapter number="1">
        <verse number="1">Pôl ding kơna kơ Ơi Adai laih anŭn khua ding kơna kơ Yêsu Krist, kiăng ba ƀing mơnuih Ơi Adai hmâo ruah laih kơ tơlơi đaŏ laih anŭn kơ tơlơi thâo hluh kơ tơlơi sĭt, jing tơlơi gal djơ̆ hăng pran jua thâo pơpŭ kơ Ơi Adai, </verse>
        <verse number="2">amăng tơlơi čang rơmang kơ tơlơi hơdip hlŏng lar, jing tơlơi hơdip Ơi Adai hmâo ƀuăn laih mơ̆ng lu rơnŭk hlâo adih, Ñu ƀu pơhiăp ƀlor ôh. </verse>
        <verse number="3">Djơ̆ amăng rơnŭk Ơi Adai hmâo pơkă laih, Ñu hmâo pơrơđah boh pơhiăp Ñu găn mơ̆ng bruă pơtô pơblang hmâo jao brơi laih kơ kâo tui hăng Ơi Adai, Pô Pơklaih ƀing ta, hmâo pơtă laih.</verse>
        <verse number="4"> Čih mơit kơ Tit, jing ană kâo sĭt amăng tơlơi đaŏ hrŏm hơbĭt: Rơkâo kơ Ơi Adai jing Ama, laih anŭn Krist Yêsu Pô Pơklaih ƀing ta pha brơi kơ ih tơlơi pap laih anŭn tơlơi rơnŭk rơnua.</verse>
        <verse number="5">Kâo hmâo pioh ih dŏ glaĭ pơ Kret kiăng kơ ih pơkra glaĭ khul bruă aka hiam ôh, laih anŭn pơdưm pơjao bruă kơ ƀing kŏng tha amăng rĭm boh plei tui hăng tơlơi kâo hmâo pơtă laih kơ ih. </verse>
        <verse number="6">Kŏng tha khŏm jing sa čô mơnuih ƀu hmâo tơlơi arăng dưi ƀuah ôh, dŏ kơnơ̆ng sa čô bơnai; ƀing ană bă khŏm đaŏ kơ Ơi Adai, ƀu hmâo tơlơi arăng kơčut jing pô hơdip tă tăn ƀôdah khăng akŏ. </verse>
        <verse number="7">Yua kơ pô wai lăng bruă phung sang Ơi Adai jing pô wai lăng sang Ơi Adai; khŏm kơ ñu jing mơnuih arăng ƀu dưi ƀuah ôh, ƀu pơgao, ƀu ƀơhok kreñ, ƀu ră kơ tơpai, ƀu hơtai sat ƀôdah hưp ham ôh; </verse>
        <verse number="8">samơ̆ ñu khŏm jing mơnuih thâo jum arăng, khăp kơ bruă hiam, thâo kơđiăng, tơpă, rơgoh hơčih, thâo dŏ djơ̆ hơnơ̆ng, </verse>
        <verse number="9">djă kơjăp boh pơhiăp năng lăp kơ đaŏ kơnang tui hăng arăng pơtô laih kơ ñu, kiăng kơ dưi yua mơta tơlơi đaŏ djơ̆ sĭt pơtô pơđur laih anŭn pơkơdơ̆ng glaĭ hăng ƀing pơkơdơ̆ng.</verse>
        <verse number="10">Yua kơ hmâo lu mơnuih ƀu thâo gưt asăp ôh, biă mă ñu amăng ƀing khăt klĭ, ƀing pơhiăp tơlơi ƀu tŭ yua laih anŭn plư pleč, </verse>
        <verse number="11">Ih khŏm ngă brơi ƀing gơñu dŏ rơiăt. Yua kơ tơlơi kơmlai grĭ grañ, ƀing gơñu hmâo pơtô tơlơi arăng ƀu phiăn pơtô ôh, ngă pơglưh răm abih bang sang anŏ arăng. </verse>
        <verse number="12">Sa čô amăng ƀing gơñu, sa čô pô laĭ lui hlâo kơ ƀing gơñu pô hmâo laĭ: “Mơnuih Kret nanao jing ƀing pơhiăp ƀlor, khul hlô hơtai, ƀing ră ƀơ̆ng alah bruă.” </verse>
        <verse number="13">Boh pơhiăp gơ̆ng jơlan anŭn jing sĭt. Yua kơ anŭn yơh, brơi ih ƀuah gơñu hăng tơlơi khư̆p kơtang, kiăng kơ ƀing gơñu dưi kơjăp amăng tơlơi đaŏ, </verse>
        <verse number="14">anăm brơi ƀing gơñu kơčăng pơmĭn nao kơ tơlơi ră ruai đưm ƀu sĭt ƀing mơnuih Yuđa ôh, ƀôdah tơlơi pơtă mơ̆ng ƀing hơngah laih tơlơi sĭt. </verse>
        <verse number="15">Kơ ƀing rơgoh hiam, abih bang tơlơi leng kơ jing rơgoh hiam soh sel; samơ̆ kơ ƀing grĭ grañ laih anŭn kơ ƀing ƀu đaŏ ôh, ƀu hmâo sa mơta mơnơ̆ng hơgĕt ôh jing rơgoh. Kơđai glaĭ, jua pơmĭn laih anŭn pran jua tơpă ƀing gơñu leng kơ hơƀak drak laih. </verse>
        <verse number="16">Ƀing gơñu laĭ gơñu pô thâo krăn Ơi Adai, samơ̆ bruă gơñu ngă pơrơđah tơlơi gơñu hơngah Ơi Adai. Gơñu lăp biă mă arăng bơrơmŭt, ƀing ƀu thâo gưt asăp, laih anŭn ƀu dưi ngă sa mơta bruă hiam ôh.</verse>
      </chapter>
      <chapter number="2">
        <verse number="1">Samơ̆ gah kơ ih, brơi ih pơtô khul tơlơi djơ̆ gal hăng mơta tơlơi đaŏ sĭt. </verse>
        <verse number="2">Brơi ih pơtă bĕ kơ ƀing đah rơkơi tha dŏ dơ̆ng ƀơ̆ng huă djơ̆ hơnơ̆ng, klă djrưng, kơhnâo, dŏ kơjăp amăng tơlơi đaŏ, amăng tơlơi khăp laih anŭn amăng tơlơi gir tŭ. </verse>
        <verse number="3">Kar kaĭ mơ̆n brơi ƀing đah kơmơi tha dŏ dơ̆ng ƀơ̆ng huă hăng tơlơi rơgoh hiam, anăm jing ôh mơnuih pơčeh ƀlor ƀôdah jing hlŭn kơ tơpai. Ƀing gơñu khŏm thâo pơtô tơlơi hơgĕt jing hiam, </verse>
        <verse number="4">tui anŭn gơñu dưi pơhrăm ƀing đah kơmơi dra thâo khăp kơ rơkơi, thâo hơeng kơ ƀing ană bă, </verse>
        <verse number="5">dŏ djơ̆ hơnơ̆ng, tơpă hiam, kơhnâo triăng bruă mơnuă amăng sang anŏ, rơhmač, thâo đup gưt kơ rơkơi gơñu, kiăng kơ boh pơhiăp Ơi Adai arăng ƀu mưč mač hĭ ôh.</verse>
        <verse number="6">Kar kaĭ mơ̆n, pơtă bĕ kơ ƀing tơdăm brơi gơñu dŏ djơ̆ hơnơ̆ng. </verse>
        <verse number="7">Amăng abih bang bruă, ih pô khŏm ngă hnal pơhmô amăng khul bruă hiam, laih anŭn pơrơđah amăng tơlơi klă sĭt, klă djrưng tơdang ih pơtô, </verse>
        <verse number="8">boh pơhiăp khŏm djơ̆ klă, ƀu hmâo hlơi dưi ƀuah ôh, kiăng kơ ƀing pơkơdơ̆ng glaĭ khŏm mlâo, ƀu dưi pơhiăp sat kơ ƀing ta kơ tơlơi hơgĕt ôh.</verse>
        <verse number="9">Brơi ih pơtă kơ ƀing hlŭn thâo đup gưt kơ khua gơñu, ngă bơmơak kơ ƀing khua amăng djŏp mơta tơlơi; ƀu dưi khăng akŏ ôh, </verse>
        <verse number="10">ƀu klĕ dŏp, samơ̆ khŏm pơrơđah pran jua tŏng ten tum num, kiăng kơ amăng djŏp tơlơi, mơta tơlơi đaŏ kơ Ơi Adai, Pô Pơklaih ƀing ta, dưi guh kơang.</verse>
        <verse number="11">Yua kơ tơlơi pap song mă mơ̆ng Ơi Adai pioh brơi kơ abih bang mơnuih hmâo pơrơđah brơi laih. </verse>
        <verse number="12">Tơlơi pap anŭn pơtô ƀing ta lui hĭ tơlơi ƀu thâo pơpŭ laih anŭn tơlơi amoaih hưp lŏn tơnah, kiăng kơ hơdip djơ̆ hơnơ̆ng, tơpă hơnơ̆ng, laih anŭn thâo pơpŭ amăng rơnŭk anai, </verse>
        <verse number="13">tơdang dŏ tơguan tơlơi čang rơmang mơyun hiam, laih anŭn tơlơi pơrơđah rai guh kơang kơ Ơi Adai prŏng prin, ăt jing Pô Pơklaih ƀing ta mơ̆n, jing Khua Yang Yêsu Krist. </verse>
        <verse number="14">Ñu hmâo pơsăn laih tơlơi hơdip Ñu pô yua kơ ƀing ta, kiăng kơ song mă ƀing ta mơ̆ng tơlơi soh sat, laih anŭn kiăng pơrơgoh hiam ƀing ta jing sa phung djuai mơnuih lơ̆m kơ hơjăn Ñu, jing djuai mơnuih hur har ngă khul bruă hiam.</verse>
        <verse number="15">Brơi ih pơtô bĕ khul tơlơi anŭn; hăng tơlơi dưi kơhưm pơtô pơđur laih anŭn ƀuah pơkra. Anăm brơi arăng mưč kơ ih ôh.</verse>
      </chapter>
      <chapter number="3">
        <verse number="1">Brơi kơ ih pơhơdơr kơ ƀing đaŏ khŏm tui gưt kơ ƀing khua wai lăng laih anŭn kơ ƀing hmâo tơlơi dưi amăng kơnuk kơna, khŏm gưt asăp laih anŭn pre krăp ngă abih bang bruă hiam, </verse>
        <verse number="2">anăm pơhiăp sat kơ arăng, răng anăm pơrơdjơ̆ pơrơsao ôh, samơ̆ brơi tơdu rơun laih anŭn hơdip hiam mơak hăng abih bang mơnuih. </verse>
        <verse number="3">Yua kơ hlâo adih ƀing ta pô ăt mlŭk mơgu mơ̆n, ƀu thâo gưt asăp ôh, lĕ tơlơi arăng plư, jing hlŭn kơ djŏp mơta tơlơi amoaih hưp asar đeh laih anŭn tơlơi ngui ngơr asar kiăng, hơdip amăng tơlơi soh sat, tơlơi moañ ƀlah, năng lăp mưč laih anŭn bơrơmŭt tơdruă. </verse>
        <verse number="4">Samơ̆ tơ tơlơi hiam klă laih anŭn tơlơi khăp Ơi Adai, jing Pô Pơklaih ƀing ta, hmâo pơrơđah Ñu hmâo pơklaih ƀing ta, </verse>
        <verse number="5">ƀu djơ̆ yua kơ bruă tơpă ƀing ta hmâo ngă ôh, samơ̆ mơ̆ng tơlơi pap drap Ñu, hăng tơlơi pơrơgoh hiam kơ tơlơi tơkeng glaĭ dơ̆ng laih anŭn tơlơi pơplih phrâo mơ̆ng Yang Bơngăt Hiam, </verse>
        <verse number="6">jing Pô Ñu hmâo tuh laih rơbeh blai ƀơi ƀing ta mơ̆ng Khua Yang Yêsu Krist, Pô Pơklaih ƀing ta, </verse>
        <verse number="7">kiăng kơ ƀing ta dưi hmâo tơlơi yap tơpă hăng tơlơi pap Ñu, laih anŭn dưi jing ƀing tŭ mă kong ngăn tơlơi čang rơmang kơ tơlơi hơdip hlŏng lar. </verse>
        <verse number="8">Boh pơhiăp anŭn jing sĭt.
Kâo kiăng kơ ih kơñăm kơtang kơ khul tơlơi anŭn, kiăng kơ ƀing hlơi đaŏ laih kơ Ơi Adai či pioh abih pran jua pơmĭn nao kơ bruă hiam. Anŭn jing tơlơi hiam klă laih anŭn tŭ yua kơ abih bang mơnuih. </verse>
        <verse number="9">Samơ̆ brơi hơbĕ đuaĭ mơ̆ng khul tơlơi pơrơjah mlŭk, khul tơlơi rok ruai kơnŭng djuai, tơlơi pơrơdjơ̆, laih anŭn tơlơi pơrơjah pơgăl kơ tơlơi juăt, yua kơ khul tơlơi anai leng kơ ƀu tŭ yua ôh laih anŭn kŏn hmâo nua yom lơi. </verse>
        <verse number="10">Bơ kơ ƀing mơnuih pơkah pơpha phung, giơ̆ng ih ƀuah laih gơñu tal sa, laih anŭn tal dua, anăm pơgop hăng gơñu dơ̆ng ôh, </verse>
        <verse number="11">yua kơ ih thâo laih ƀing mơnuih jrok jơlan laih anŭn ngă soh kar hăng anŭn, mă tŭ laih tơlơi klă kơđi kơ ñu pô.</verse>
        <verse number="12"> Tơ kâo pơkiaŏ Artêmas ƀôdah Tisik nao pơ ih, brơi ih gir rai tañ bưp kâo pơ Nikôpôlis, yua kơ kâo hmâo khư̆p ư laih kiăng dŏ pơ anŭn amăng abih bơyan puih. </verse>
        <verse number="13">Brơi ih gir djru bruă Sênas khua tơlơi juăt laih anŭn Apôlôs amăng tơlơi gơñu hyu, anăm brơi gơñu kơƀah sa mơta mơnơ̆ng hơgĕt ôh. </verse>
        <verse number="14">Brơi ƀing đaŏ khŏm hrăm ngă bruă hiam, kiăng kơ dưi djru mơtam ƀơi mông hmâo tơlơi kơƀah ječ, tui anŭn anăm gơñu hơdip hăng tơlơi hơdip ƀu mơboh ôh.</verse>
        <verse number="15">Abih bang ƀing dŏ hrŏm hơbĭt hăng kâo mơit tơlơi čuă ngui kơ ih. Kơkuh čuă ngui ƀing mơnuih khăp kơ ƀing ta amăng tơlơi đaŏ. Rơkâo tơlơi pap dŏ hrŏm hơbĭt hăng abih bang ƀing gih!</verse>
      </chapter>
    </book>
    <book number="57">
      <chapter number="1">
        <verse number="1">Pôl, sa čô mơnă kơ Krist Yêsu, laih anŭn Timôthê adơi ayŏng ƀing ta, mơit kơ Philêmôn, pô gơmơi khăp hơeng biă mă, jing gơyut mă bruă hrŏm hơbĭt hăng ƀing gơmơi, </verse>
        <verse number="2">laih anŭn kơ HʼApia amai ƀing gơmơi, kơ Arčip, gơyut pơblah hrŏm hơbĭt hăng ƀing gơmơi, laih anŭn Phung Sang Ơi Adai amăng sang ñu:</verse>
        <verse number="3">Rơkâo Ơi Adai jing Ama kơ ƀing ta laih anŭn Khua Yang Yêsu Krist pha brơi tơlơi pap laih anŭn tơlơi rơnŭk rơnua kơ ƀing gih.</verse>
        <verse number="4">Kâo bơni kơ Ơi Adai kâo nanao, rĭm wơ̆t kâo hơdơr kơ ih amăng tơlơi iâu laĭ, </verse>
        <verse number="5">yua kơ kâo hmâo hmư̆ laih tơlơi ih khăp kơ abih bang ƀing rơgoh hiam laih anŭn tơlơi ih đaŏ kơ Khua Yang Yêsu. </verse>
        <verse number="6">Kâo iâu laĭ kiăng kơ mơ̆ng tơlơi ih pơpha brơi tơlơi đaŏ dưi ngă brơi tơlơi thâo hluh kơ abih bang tơlơi hiam klă ƀing ta hmâo laih amăng Yang Krist. </verse>
        <verse number="7">Sĭt biă mă, Ơ adơi kâo, kâo hmâo lu tơlơi mơak laih anŭn tơlơi pơalum mơ̆ng tơlơi ih khăp, yua mơ̆ng ih ƀing rơgoh hiam hmâo tơlơi pơđĭ pran jua.</verse>
        <verse number="8">Yua kơ anŭn yơh, wơ̆t dah amăng Yang Krist kâo hmâo tơlơi dưi pơđar ih ngă tơlơi ih khŏm ngă, </verse>
        <verse number="9">samơ̆ yua kơ tơlơi khăp, kâo ƀu pơtă ôh samơ̆ kâo kơwưh kơ ih đôč. Kâo, Pôl, sa čô ding kơna pơala kơ Krist Yêsu, laih anŭn ră anai jing sa čô mơnă yua kơ Ñu mơ̆n, </verse>
        <verse number="10">kâo rơkâo ih djru kơ Ônêsim, ană kâo hmâo tơkeng laih amăng sang mơnă. </verse>
        <verse number="11">Hlâo adih ñu ƀu tŭ yua ôh kơ ih, samơ̆ ră anai ñu tŭ yua biă mă kơ ih wơ̆t kơ kâo.</verse>
        <verse number="12">Kâo pơkiaŏ ñu wơ̆t glaĭ pơ ih, jing pơkiaŏ nao pran jua kâo pô yơh. </verse>
        <verse number="13">Kâo kiăng biă mă kơ̆ng glaĭ ñu dŏ hrŏm hơbĭt hăng kâo, kiăng kơ ñu dưi mă bruă kơ kâo pơala kơ ih tơdang arăng krư̆ kâo yua kơ Tơlơi Phrâo Hiam. </verse>
        <verse number="14">Samơ̆ kâo ƀu kiăng ngă ôh sa mơta tơlơi tơdang aka hmâo tơlơi tŭ ư mơ̆ng ih, kiăng kơ bruă hiam ih ngă ƀu djơ̆ ôh hăng tơlơi pơgŏ, samơ̆ tui hăng tơlơi kiăng rơngai ih. </verse>
        <verse number="15">Năng ai yua kơ tơlơi anai yơh ñu hmâo pơčơlah laih mơ̆ng ih ƀơƀiă hrơi, kiăng kơ ih dưi hmâo glaĭ ñu nanao hlŏng lar, </verse>
        <verse number="16">ƀu djơ̆ kar hăng sa čô hlŭn dơ̆ng ôh, samơ̆ rơgao hloh kơ sa čô hlŭn, jing sa čô adơi ayŏng khăp hơeng. Hăng kâo mơnuih anai khăp hơeng yom biă mă, samơ̆ hăng ih jai khăp hơeng hloh dơ̆ng, gah asar đeh wơ̆t amăng Khua Yang mơ̆n.</verse>
        <verse number="17">Tui anŭn tơdah ih yap kâo jing gơyut mă bruă hrŏm hơbĭt hăng ih, jum bĕ ñu kar hăng ih jum kâo yơh. </verse>
        <verse number="18">Tơdah ñu hmâo ngă soh hơgĕt hăng ih, ƀôdah tơdah ñu đom hơnưh kơ ih, ih yap bĕ hơnưh anŭn jing đom ƀơi kâo. </verse>
        <verse number="19">Kâo gơ̆ Pôl, hăng tơngan kâo pô čih tơlơi anai. Kâo či kla hơnưh anŭn kơ ih — samơ̆ kâo ƀu laĭ ôh kơ ih đom ih pô kơ kâo. </verse>
        <verse number="20">Djơ̆ yơh, Ơ adơi, rơkâo kơ ih brơi kâo dưi hmâo tơlơi hơ̆k mơak anai amăng Khua Yang, laih anŭn ngă brơi bơngăt jua kâo hơ̆k mơak amăng Yang Krist.</verse>
        <verse number="21">Kâo čih hră anai kơ ih yua kơ kâo đaŏ ih či tŭ ư, laih anŭn thâo sĭt ih či ngă rơgao hloh kơ tơlơi kâo rơkâo. </verse>
        <verse number="22">Kar kaĭ mơ̆n prăp rơmet bĕ anih dŏ kơ kâo, yua kơ kâo čang rơmang mơ̆ng tơlơi ƀing gih iâu laĭ, kâo či wơ̆t glaĭ pơ ƀing gih.</verse>
        <verse number="23"> Êpapras, gơyut arăng krư̆ hrŏm hơbĭt hăng kâo amăng Krist Yêsu, mơit tơlơi čuă ngui kơ ƀing gih; </verse>
        <verse number="24">laih anŭn Markôs, Aristark, Dêmas, laih anŭn Luk, ƀing mă bruă hrŏm hơbĭt hăng kâo, mơit tơlơi čuă ngui kar kaĭ mơ̆n.</verse>
        <verse number="25">Rơkâo tơlơi pap mơ̆ng Khua Yang Yêsu Krist dŏ hrŏm hơbĭt bơngăt jua ƀing gih!</verse>
      </chapter>
    </book>
    <book number="58">
      <chapter number="1">
        <verse number="1">Đưm adih, Ơi Adai hmâo pơhiăp laih hăng ơi adon ƀing ta amăng lu wơ̆t laih anŭn amăng lu jơlan găn mơ̆ng ƀing pô laĭ lui hlâo; </verse>
        <verse number="2">samơ̆ amăng rơnŭk hnal tuč anai Ñu pơhiăp laih hăng ƀing ta găn mơ̆ng Ană Đah Rơkơi Ñu. Pô Ñu hmâo pơkă brơi jing Pô mă tŭ abih bang mơnơ̆ng laih anŭn ăt mơ̆ng Ană anŭn mơ̆n Ñu hmâo hrih laih adai lŏn tơnah. </verse>
        <verse number="3">Ñu jing tơlơi kơmlă mơ̆ng tơlơi guh kơang Ơi Adai laih anŭn jing rup nik kơnuih Ơi Adai pô. Hăng boh pơhiăp dưi mơyang Ñu djă grơ̆ng abih bang tơlơi mơnơ̆ng. Giơ̆ng Ñu pơrơgoh tơlơi soh mơnuih Ñu dŏ ber gah hơnuă kơ Pô Guh Kơang amăng adai adih.</verse>
        <verse number="4">Dơ̆ pă Ñu hmâo tơlơi pơpŭ prŏng hloh kơ ƀing ling jang, dơ̆ anŭn mơ̆n anăn Ñu jing yom hloh kơ anăn ƀing ling jang.</verse>
        <verse number="5">  Yua kơ hmâo hơbin pă Ơi Adai laĭ hăng sa čô ling jang tui anai:
“Ih jing Ană Kâo,
Hrơi anai Kâo tơkeng laih Ih”?
Ƀôdah hmâo hơbin pă Ñu laĭ:
“Kâo či jing Ama Ih,
Ih či jing Ană Kâo”?</verse>
        <verse number="6">Laih anŭn hlăk Ñu brơi Ană kơčoa Ñu trŭn pơ lŏn tơnah, Ñu laĭ:
“Abih bang ƀing ling jang Ơi Adai khŏm kơkuh pơpŭ kơ Ñu.”</verse>
        <verse number="7"> Kơ ƀing ling jang adai Ñu laĭ:
“Ñu ngă brơi ƀing ling jang Ñu kar hăng angĭn,
Laih anŭn ƀing ding kơna Ñu kar hăng jơlah apui.”</verse>
        <verse number="8"> Samơ̆ kơ Ană Ñu laĭ:
“Ơ Ơi Adai, gre pơtao Ih dŏ nanao hlŏng lar,
laih anŭn gai jra pơtao Ih wai lăng dêh čar pơtao jing gai jra pơtao tơpă hơnơ̆ng.</verse>
        <verse number="9">Ih khăp kơ tơlơi tơpă hơnơ̆ng, laih anŭn bơrơmŭt kơ tơlơi soh;
Yua kơ anŭn yơh, Ơi Adai jing Ơi Adai Ih, hmâo truač laih ia jâu tơlơi hơ̆k mơak kơ Ih,
Ngă brơi Ih hơ̆k mơak hloh kơ ƀing gơyut gơyâo Ih.”</verse>
        <verse number="10"> Laih anŭn,
“Ơ Khua Yang, hlăk phŭn blŭng Ih hmâo pơdơ̆ng atur lŏn tơnah,
Laih anŭn khul tal adai jing bruă kơ tơngan Ih ngă;</verse>
        <verse number="11">Abih mơnơ̆ng anŭn či răm rai hĭ, samơ̆ Ih ăt dŏ;
Gơñu či so hĭ kar hăng sum ao;</verse>
        <verse number="12">Ih či blĭu hĭ gơñu kar hăng sa blah ao phyung,
Laih anŭn gơñu či pơplih hĭ kar hăng sum ao.
Samơ̆ Ih ăt dŏ hơnơ̆ng nanao,
Laih anŭn khul thŭn Ih ƀu thâo đŭt ôh.”</verse>
        <verse number="13"> Hmâo hơbin pă Ơi Adai laĭ kơ ling jang Ñu tui anai:
“Dŏ ber bĕ gah hơnuă Kâo,
Tơl Kâo pioh ƀing ayăt Ih jing hnăl tơkai Ih juă.”?</verse>
        <verse number="14">Ƀu djơ̆ ôh hă abih bang ƀing ling jang jing ƀing yang buih bruă, Ơi Adai hmâo pơkiaŏ trŭn kiăng djru bruă kơ ƀing mă tŭ tơlơi pơklaih?</verse>
      </chapter>
      <chapter number="2">
        <verse number="1">Tui anŭn yơh, ƀing ta khŏm kơčăng ten hloh dơ̆ng kơ tơlơi ƀing ta hmâo hmư̆ laih, hwĭ kơ ƀing ta či pơđung đuaĭ mơ̆ng tơlơi anŭn. </verse>
        <verse number="2">Yua kơ tơdah tơlơi ƀing ling jang pơhaih jing sĭt, laih anŭn abih bang tơlơi ngă soh ƀôdah tơlơi ƀu tui gưt leng kơ či tŭ mă tơlơi pơkơhmal năng lăp kơ ñu, </verse>
        <verse number="3">hyư̆m ƀing ta dưi klaih, tơdah ƀing ta ƀu pơyom ôh kơ tơlơi pơklaih prŏng kar hăng anŭn? Anŭn jing tơlơi pơklaih Khua Yang hmâo pơhaih laih mơ̆ng blŭng hlâo, laih anŭn ƀing hmâo hmư̆ ngă gơ̆ng jơlan pơsĭt brơi kơ ƀing ta, </verse>
        <verse number="4">tơdang anŭn Ơi Adai ăt hmâo ngă gơ̆ng jơlan hăng khul gru kơnăl, tơlơi yom pơphan laih anŭn lu bruă tơlơi dưi mơyang hrŏm hơbĭt hăng khul tơlơi pha brơi mơ̆ng Yang Bơngăt Hiam hmâo pha brơi tui hăng tơlơi Ñu kiăng.</verse>
        <verse number="5">Ơi Adai ƀu dưm ôh lŏn tơnah pơ anăp, jing lŏn tơnah phrâo ƀing ta hlăk pơhiăp anŭn dŏ gah yŭ tơlơi dưi ƀing ling jang. </verse>
        <verse number="6">Samơ̆ hmâo sa anih amăng hră Ơi Adai Pơhiăp hmâo ngă gơ̆ng jơlan laih tui anai:
“Hơgĕt ană mơnuih jing tơl Ih hơdơr pơmĭn nao kơ gơñu?
Hlơi ană mơnuih jing tơl Ih wai lăng gơñu?</verse>
        <verse number="7">Ih hmâo ngă brơi laih Ană Mơnuih gah yŭ ƀiă kơ ƀing ling jang amăng ƀiă hrơi;
Ih hmâo đua brơi Ană Mơnuih mŭk pơtao tơlơi guh kơang laih anŭn tơlơi pơpŭ.</verse>
        <verse number="8">Ih brơi Ană Mơnuih wai lăng abih bang mơnơ̆ng.”
Amăng tơlơi Ơi Adai brơi Khua Yang Yêsu wai lăng abih bang mơnơ̆ng, Ơi Adai ƀu lui sa mơta mơnơ̆ng gah rơngiao kơ tơlơi Ñu wai lăng ôh. Samơ̆ ră anai ƀing ta aka ƀuh ôh Ană Mơnuih wai lăng abih bang mơnơ̆ng. </verse>
        <verse number="9">Samơ̆ ƀing ta ƀuh Yêsu, Pô Ơi Adai pioh gah yŭ ƀiă kơ ƀing ling jang amăng ƀiă hrơi, ră anai Ơi Adai đua laih mŭk pơtao tơlơi guh kơang laih anŭn tơlơi pơpŭ kơ Ñu yua kơ tơlơi djai Ñu tŭ laih, kiăng kơ mơ̆ng tơlơi pap Ơi Adai, Ñu dưi tŭ tơlơi djai hrua kơ abih bang mơnuih.</verse>
        <verse number="10">Jing gal djơ̆ yơh kơ Ơi Adai, yua kơ abih bang mơnơ̆ng tơbiă rai mơ̆ng Ơi Adai laih anŭn yua kơ Ơi Adai, hnŭn yơh tơ Ñu kiăng ba lu ană bă kơ tơlơi guh kơang, Ñu hmâo ngă brơi Pô phŭn tơlơi pơklaih kơ ƀing gơñu khŏm găn tơlơi ruă tơnap kiăng kơ jing klă tum.</verse>
        <verse number="11">Yua kơ Pô pơrơgoh hiam laih anŭn ƀing mơnuih Ñu hmâo pơrơgoh hiam leng kơ tơbiă rai mơ̆ng sa čô Ama. Yua kơ anŭn yơh Ñu ƀu mlâo ôh iâu ƀing gơ̆ jing adơi ayŏng, </verse>
        <verse number="12">tơdang Ñu laĭ:
“Kâo či pơhaih anăn Ih brơi kơ ƀing adơi ayŏng Kâo,
Kâo či bơni hơơč kơ anăn Ih ƀơi tơ̆ng krah ƀing bơjơnum.”</verse>
        <verse number="13"> Ñu laĭ dơ̆ng:
“Kâo či đaŏ kơnang kơ Ih.”
Ñu laĭ dơ̆ng mơ̆n:
“Kâo dŏ pơ anai hrŏm hơbĭt hăng ƀing ană bă Ơi Adai hmâo brơi laih kơ Kâo.”</verse>
        <verse number="14">Yua kơ ƀing ană bă hmâo hrŏm hơbĭt asar đeh laih anŭn drah, yua kơ anŭn mơ̆n Khua Yang Yêsu pô ăt hmâo asar đeh laih anŭn drah kar hăng gơñu, kiăng kơ hăng tơlơi djai Ñu pơrai hĭ pô djă tơlơi dưi kơ tơlơi djai, jing yang sat, </verse>
        <verse number="15">laih anŭn dưi pơrơngai abih bang mơnuih jing hlŭn abih tơlơi hơdip gơñu yua hwĭ kơ tơlơi djai. </verse>
        <verse number="16">Yua kơ klă rơđah biă mă, ƀu djơ̆ Ñu rai djru ƀing ling jang ôh, samơ̆ kiăng djru ƀing ană tơčo Abraham. </verse>
        <verse number="17">Yua kơ anŭn yơh Ñu khŏm jing kar hăng ƀing adơi ayŏng Ñu amăng djŏp mơta tơlơi, kiăng kơ Ñu dưi jing khua ngă yang prŏng hloh bă hăng pran jua thâo pap drap laih anŭn tŏng ten amăng tơlơi mă bruă kơ Ơi Adai, kiăng kơ dưi song mă tơlơi soh ƀing ană plei pla. </verse>
        <verse number="18">Yua kơ Ñu pô hmâo tŭ laih tơlơi ruă nuă amăng tơlơi plư, hnŭn yơh Ñu dưi djru mơ̆n kơ ƀing hlơi dŏ amăng tơlơi plư.</verse>
      </chapter>
      <chapter number="3">
        <verse number="1">Tui anŭn, Ơ adơi ayŏng rơgoh hiam, jing ƀing mă tŭ laih tơlơi iâu mơ̆ng adai, brơi ƀing gih pơmĭn bĕ kơ Yêsu, Pô pơala laih anŭn khua ngă yang prŏng hloh kơ tơlơi đaŏ ƀing ta hmâo pơhaih. </verse>
        <verse number="2">Ñu hmâo tŏng ten hăng Pô pơdŏ bruă kơ Ñu, kar hăng Môis tŏng ten amăng abih bang sang Ơi Adai. </verse>
        <verse number="3">Samơ̆ Yêsu jing pô năng lăp hmâo tơlơi guh kơang hloh kơ Môis kar hăng pô ngă sang hmâo tơlơi pơpŭ hloh kơ sang ñu ngă. </verse>
        <verse number="4">(Sĭt biă mă, rĭm boh sang khŏm hmâo pô ngă ñu, samơ̆ Ơi Adai jing Pô hmâo hrih pơjing abih bang mơnơ̆ng mơnuă.) </verse>
        <verse number="5">Môis hmâo tŏng ten amăng abih bang sang Ơi Adai kar hăng sa čô ding kơna, kiăng ngă gơ̆ng jơlan kơ tơlơi arăng či pơhaih tơdơi. </verse>
        <verse number="6">Samơ̆ Yang Krist tŏng ten kar hăng sa čô ană đah rơkơi wai lăng sang Ơi Adai. Ƀing ta jing sang kơ Ñu, tơdah ƀing ta djă kơjăp tơlơi đaŏ kơnang laih anŭn pơ-ư pô amăng tơlơi ƀing ta čang rơmang tơl đŭt.</verse>
        <verse number="7"> Hnŭn yơh, kar hăng Yang Bơngăt Hiam laĭ:
“Hrơi anai tơdah ƀing gih hmư̆ hiăp Ñu,</verse>
        <verse number="8">Anăm khăng pran jua ƀing gih ôh kar hăng hlăk hrơi arăng pơkơdơ̆ng,
Amăng hrơi hmâo tơlơi lông lăng amăng tơdrŏn tač;</verse>
        <verse number="9">Ƀơi anŭn ƀing ơi adon ƀing gih hmâo lông lăng Kâo,
Wơ̆t dah gơñu ƀuh bruă Kâo ngă amăng pă pluh thŭn.</verse>
        <verse number="10">Yua kơ anŭn yơh, Kâo hil kơ ƀing rơnŭk anŭn,
Laih anŭn laĭ: ‘Pran jua ƀing gơñu jrok jơlan nanao;
Gơñu ƀu thâo krăn ôh jơlan Kâo.’</verse>
        <verse number="11">Hnŭn yơh, Kâo hmâo ƀuăn rơ̆ng laih amăng tơlơi Kâo hil:
‘Gơñu ƀu či mŭt pơdơi hrŏm hơbĭt hăng Kâo ôh!’”</verse>
        <verse number="12">Ơ adơi ayŏng, răng bĕ, hwĭ dah amăng ƀing gih hmâo pran jua sat laih anŭn ƀu đaŏ, wir lui hĭ Ơi Adai Pô hơdip. </verse>
        <verse number="13">Samơ̆ rĭm hrơi pơtô pơđur tơdruă ƀing gih bĕ tơdang ăt dŏ laĭ “Hrơi anai”, kiăng kơ ƀu hmâo hlơi ôh amăng ƀing gih khăng pran jua yua kơ tơlơi soh plư. </verse>
        <verse number="14">Yua kơ tơdah ƀing ta djă kơjăp tơlơi đaŏ kơnang ƀing ta mơ̆ng blŭng hlâo tơl đŭt, ƀing ta dưi hmâo črăn hrŏm hơbĭt hăng Yang Krist. </verse>
        <verse number="15">Tui hăng Hră Ơi Adai Pơhiăp laĭ:
“Hrơi anai, tơdah ih hmư̆ asăp Ñu,
Anăm khăng pran jua ƀing gih ôh kar hăng amăng hrơi arăng pơkơdơ̆ng.”</verse>
        <verse number="16"> Hlơi jing ƀing hmư̆ asăp Ñu samơ̆ ăt dŏ pơkơdơ̆ng? Ƀu djơ̆ ôh hă abih bang ƀing mơnuih Môis hmâo atăt tơbiă laih mơ̆ng čar Êjip? </verse>
        <verse number="17">Laih anŭn kơ hlơi ƀing Ơi Adai hil amăng pă pluh thŭn? Ƀu djơ̆ ôh hă ƀing hmâo ngă soh laih, drơi jan gơñu djai amăng tơdrŏn tač? </verse>
        <verse number="18">Laih anŭn kơ hlơi ƀing Ñu ƀuăn rơ̆ng ƀu brơi mŭt pơdơi hrŏm hơbĭt hăng Ñu ôh? Ƀu djơ̆ ôh hă kơ ƀing ƀu gưt hiăp Ñu? </verse>
        <verse number="19">Anŭn yơh, ƀing ta ƀuh ƀing mơnuih anŭn ƀu dưi mŭt ôh amăng tơlơi pơdơi anŭn yua kơ ƀu đaŏ.</verse>
      </chapter>
      <chapter number="4">
        <verse number="1">Tui anŭn, tơdang tơlơi ƀuăn kơ tơlơi mŭt amăng tơlơi pơdơi Ñu ăt dŏ, brơi ƀing ta thâo hwĭ bĕ kiăng kơ ƀu hmâo sa čô hlơi amăng ƀing ta ƀu tơl ôh hơnơ̆ng pơkă. </verse>
        <verse number="2">Yua kơ Tơlơi Phrâo Hiam truh laih kơ ƀing ta kar hăng hmâo truh laih kơ ƀing gơñu; samơ̆ tơlơi pơtô gơñu hmâo hmư̆ anŭn ƀu tŭ yua kơ ƀing gơñu ôh, yua kơ tơdang ƀing gơñu hmư̆, gơñu ƀu mă tŭ ôh tơlơi anŭn hăng tơlơi đaŏ. </verse>
        <verse number="3">Bơ kơ ƀing ta đaŏ laih mŭt laih amăng tơlơi pơdơi anŭn, kar hăng Ñu hmâo laĭ:
“Kar hăng tơlơi Kâo hmâo ƀuăn rơ̆ng laih amăng tơlơi Kâo hil:
‘Ƀing gơñu ƀu či mŭt pơdơi hrŏm hơbĭt ôh amăng tơlơi Kâo pơdơi!’”
Wơ̆t dah bruă Ñu hmâo pơgiơ̆ng laih čơdơ̆ng mơ̆ng rơnŭk hrih lŏn tơnah. </verse>
        <verse number="4">Yua kơ hmâo anih Ñu hmâo pơhiăp djơ̆ kơ hrơi tal tơjuh tui anai:
“Hrơi tal tơjuh, Ơi Adai pơdơi mơ̆ng abih bang bruă Ñu hmâo ngă laih.”</verse>
        <verse number="5"> Laih anŭn Ñu hmâo pơhiăp dơ̆ng amăng anih pơkŏn:
“Gơñu ƀu či mŭt ôh amăng tơlơi Kâo pơdơi.”</verse>
        <verse number="6">Tui anŭn, ăt dŏ hmâo đơđa mơnuih či dưi mŭt amăng tơlơi pơdơi anŭn, laih anŭn ƀing mơnuih hlâo adih hmâo hmư̆ laih Tơlơi Phrâo Hiam samơ̆ ƀu dưi mŭt ôh yua kơ tơlơi ƀing gơñu ƀu gưt hiăp, </verse>
        <verse number="7">Ơi Adai pơkơčah sa hrơi dơ̆ng arăng iâu: “Hrơi anai,” tơdang Ñu pơhiăp mơ̆ng amăng bah Đawit sui thŭn tơdơi, kar hăng tơlơi čih laih hlâo adih:
“Hrơi anai, tơdah ƀing gih hmư̆ asăp Ñu,
Anăm khăng pran jua ƀing gih ôh.”</verse>
        <verse number="8"> Yua kơ tơdah Yôsuê brơi laih gơñu pơdơi, Ơi Adai ƀu pơhiăp kơ sa hrơi pơkŏn dơ̆ng ôh. </verse>
        <verse number="9">Tui anŭn ăt dŏ hmâo sa hrơi pơdơi saƀat brơi kơ ƀing ană plei pla Ơi Adai. </verse>
        <verse number="10">Yua kơ hlơi pô mŭt amăng tơlơi Ơi Adai pơdơi, ñu ăt pơdơi mơ̆n mơ̆ng bruă ñu, kar hăng Ơi Adai pơdơi laih mơ̆ng bruă Ñu. </verse>
        <verse number="11">Hnŭn yơh, brơi ƀing ta gir hăng abih pran jua mŭt amăng tơlơi pơdơi anŭn, kiăng kơ ƀu hmâo sa čô hlơi amăng ƀing ta lĕ rơbuh yua kơ hla tui hnal pơhmô kơ ƀing ƀu gưt hiăp.</verse>
        <verse number="12">Sĭt biă mă boh pơhiăp Ơi Adai jing boh pơhiăp hơdip laih anŭn mơyang, ƀơ̆ng hloh kơ sa ƀĕ đao dua bơnah mơta, tơma tơl blah pha jua pơmĭn hăng bơngăt, klang pơtơkuh hăng glo, kơsem khul tơlơi pơmĭn laih anŭn tơlơi pran jua kiăng. </verse>
        <verse number="13">Laih anŭn ƀơi anăp Ñu ƀu hmâo sa mơta mơnơ̆ng hmâo hrih laih dưi dŏ hơgơ̆m ôh, samơ̆ abih bang mơnơ̆ng pŏk laih anŭn pơrơđah ƀơi anăp mơta Pô ƀing ta khŏm ruai pơdah.</verse>
        <verse number="14">Tui anŭn, yua kơ ƀing ta hmâo sa čô khua ngă yang prŏng hloh hmâo găn laih abih tal adai jing Yêsu, Ană Ơi Adai, brơi ƀing ta djă kơjăp bĕ tơlơi đaŏ ƀing ta pơhaih. </verse>
        <verse number="15">Yua kơ ƀing ta ƀu hmâo ôh sa čô khua ngă yang prŏng ƀu thâo pap mơñai tơlơi tơdu ƀing ta, samơ̆ hmâo sa čô khua ngă yang prŏng hloh bưp djŏp mơta tơlơi plư kar hăng ƀing ta, samơ̆ Ñu ƀu ngă soh ôh. </verse>
        <verse number="16">Tui anŭn brơi ƀing ta kơjăp pran jua bĕ nao jĕ gre pơtao tơlơi pap, kiăng kơ ƀing ta dưi tŭ mă tơlơi pap drap laih anŭn hơduah ƀuh tơlơi pap djru kơ ƀing ta djơ̆ mông tơdang ƀing ta hmâo tơlơi kơƀah.</verse>
      </chapter>
      <chapter number="5">
        <verse number="1">Rĭm čô khua ngă yang prŏng hloh hmâo tơlơi ruah laih mơ̆ng tơ̆ng krah ană mơnuih laih anŭn pơdŏ bruă pơala brơi ană mơnuih ƀơi anăp Ơi Adai, kiăng kơ pơyơr mơnơ̆ng brơi laih anŭn mơnơ̆ng ngă yang yua kơ tơlơi soh. </verse>
        <verse number="2">Ñu thâo pap kơ ƀing mlŭk laih anŭn kơ ƀing jrok jơlan, yua kơ ñu pô ăt dŏ amăng tơlơi tơdu wang dar kar kaĭ mơ̆n. </verse>
        <verse number="3">Kơlih yua tơlơi anŭn, ñu khŏm pơyơr mơnơ̆ng ngă yang yua kơ tơlơi soh ñu pô, laih anŭn yua kơ tơlơi soh ƀing ană plei pla mơ̆n. </verse>
        <verse number="4">Ƀu hmâo hlơi ruah mă kơ ñu pô ôh bruă pơpŭ anŭn, samơ̆ khŏm hmâo tơlơi Ơi Adai iâu, kar hăng Arôn.</verse>
        <verse number="5"> Kar kaĭ mơ̆n, Yang Krist ƀu pơpŭ pơđĭ Ñu pô jing khua ngă yang prŏng hloh ôh, samơ̆ mơ̆ng Pô hmâo laĭ kơ Ñu tui anai:
“Ih jing Ană Kâo,
Hrơi anai Kâo tơkeng laih Ih.”</verse>
        <verse number="6"> Amăng sa anih pơkŏn, Ñu ăt laĭ mơ̆n:
“Ih jing khua ngă yang hlŏng lar,
Tui hăng tơpul Mêlkisadek.”</verse>
        <verse number="7"> Amăng khul hrơi ăt dŏ amăng asar đeh Yang Krist hmâo pơyơr đĭ khul tơlơi iâu laĭ laih anŭn tơlơi kơwưh hăng tơlơi ur kraih bă hăng ia mơta kơ Pô hmâo tơlơi dưi pơklaih Ñu mơ̆ng tơlơi djai, laih anŭn yua kơ tơlơi Ñu thâo pơpŭ kơ Ơi Adai, Ơi Adai hmư̆ Ñu. </verse>
        <verse number="8">Wơ̆t dah Ñu jing Ană, Ñu ăt hrăm laih tơlơi gưt hiăp găn tơlơi ruă nuă Ñu tŭ laih, </verse>
        <verse number="9">tơ Ñu pơgiơ̆ng klă tum laih, Ñu jing phŭn kơ tơlơi pơklaih hlŏng lar kơ abih bang hlơi pô gưt hiăp Ñu, </verse>
        <verse number="10">Ơi Adai dưm pioh laih Ñu jing khua ngă yang prŏng hloh tui hăng tơpul Mêlkisadek.</verse>
        <verse number="11">Kơ tơlơi anŭn gơmơi hmâo lu tơlơi kiăng laĭ, samơ̆ tơnap biă mă pơblang, yua kơ ƀing gih jing hĭ kaih thâo hluh. </verse>
        <verse number="12">Tui hăng tơlơi djơ̆, ră anai ƀing gih khŏm jing nai laih, samơ̆ ƀing gih ăt kiăng arăng pơtô kơ ƀing gih khul tơlơi hrăm đêl kơ boh pơhiăp Ơi Adai brơi kơ ƀing gih. Ƀing gih ăt dŏ khŏm mơñum ia tơsâo pơala kơ mơnơ̆ng khăng. </verse>
        <verse number="13">Yua kơ hlơi pô kơnơ̆ng mơñum ia tơsâo đôč ñu aka hluh ôh boh pơhiăp kơ tơlơi tơpă hơnơ̆ng, yua kơ ñu ăt dŏ čơđai. </verse>
        <verse number="14">Samơ̆ mơnơ̆ng ƀơ̆ng khăng pioh brơi kơ ƀing tha truh, jing brơi kơ ƀing mơnuih dưi hmâo tơlơi pơhrăm laih yua mơ̆ng tơlơi hrăm ngă, kiăng kơ thâo bơkơnăl tơlơi hiam hăng tơlơi sat.</verse>
      </chapter>
      <chapter number="6">
        <verse number="1">Hnŭn yơh, brơi ƀing ta lui hĭ khul mơta tơlơi hrăm amuñ đêl kơ Krist, kơtưn nao bĕ kơ tơlơi klă tum, anăm wơ̆t glaĭ kơ khul tơlơi phŭn atur dơ̆ng ôh, kar hăng: tơlơi kơhmal kơ khul bruă djai, tơlơi đaŏ kơ Ơi Adai, </verse>
        <verse number="2">tơlơi pơtô kơ tơlơi ƀatem, kơ tơlơi ah tơngan, kơ tơlơi hơdip glaĭ mơ̆ng ƀing djai, laih anŭn kơ tơlơi phat kơđi hlŏng lar. </verse>
        <verse number="3">Tơdah Ơi Adai brơi, tơlơi anŭn ƀing ta či ngă.</verse>
        <verse number="4">Yua kơ ƀing mơnuih hmâo laih tơlơi bơngač pơčrang sa wơ̆t, hmâo liah laih tơlơi pha brơi mơ̆ng adai, hmâo tŭ hrŏm hơbĭt laih Yang Bơngăt Hiam, </verse>
        <verse number="5">hmâo liah laih tơlơi hiam klă amăng boh pơhiăp Ơi Adai, laih anŭn tơlơi dưi mơyang kơ rơnŭk či truh, </verse>
        <verse number="6">tơdah gơñu lĕ rơbuh dơ̆ng, ƀu dưi ba ƀing gơñu glaĭ kơ tơlơi kơhmal dơ̆ng ôh, yua kơ ƀing gơñu pơ̆ng Ană Ơi Adai ƀơi kơyâo bơrơkal sa wơ̆t dơ̆ng, laih anŭn brơi arăng mưč kơ Gơ̆ ƀơi anăp abih bang mơnuih.</verse>
        <verse number="7">Yua kơ anih lŏn pă ia hơjan hram pơsah ngă brơi añăm tăm čăt đĭ, hmâo tơlơi tŭ yua kơ pô čoh pla, lŏn anŭn mă tŭ tơlơi mơyun hiam mơ̆ng Ơi Adai. </verse>
        <verse number="8">Samơ̆ tơdah anih lŏn pă kơnơ̆ng čăt phŭn drơi laih anŭn hrĕ drơi đôč, ñu ƀu hmâo nua yom ôh laih anŭn tŭ tơlơi hơtơ̆m pah; hnal tuč ñu khŏm tŭ apui ƀơ̆ng ñu.</verse>
        <verse number="9">Ơ ƀing kâo khăp hơeng, wơ̆t dah gơmơi pơhiăp tui anŭn, samơ̆ ƀing gơmơi ăt đaŏ sĭt kơ khul bruă hiam hloh mơ̆ng ƀing gih, jing khul bruă nao hrŏm hăng tơlơi pơklaih. </verse>
        <verse number="10">Ƀu djơ̆ Ơi Adai ƀu tơpă ôh; Ñu ƀu wơr bĭt hĭ ôh bruă ƀing gih laih anŭn tơlơi khăp ƀing gih pơrơđah laih yua kơ anăn Ñu, amăng tơlơi ƀing gih hmâo djru laih kơ ƀing rơgoh hiam, laih anŭn ăt dŏ ngă mơ̆n. </verse>
        <verse number="11">Laih anŭn gơmơi kiăng kơ rĭm čô ƀing gih či pơrơđah tơlơi hur har kar hăng anŭn kiăng djă kơjăp tơlơi čang rơmang ƀing gih tum klă tơl hnal tuč. </verse>
        <verse number="12">Tui anŭn ƀing gih ƀu či rơmơ̆n rơbưi ôh, samơ̆ brơi hla tui ƀing mơnuih hmâo tŭ mă tơlơi ƀuăn yua mơ̆ng tơlơi đaŏ laih anŭn pran jua gir tŭ.</verse>
        <verse number="13">Tơdang Ơi Adai ƀuăn hăng Abraham, yua kơ ƀu hmâo ôh pô prŏng hloh kơ Ñu kiăng kơ ƀuăn rơ̆ng, tui anŭn Ñu ƀuăn rơ̆ng hăng Ñu pô. </verse>
        <verse number="14">Ñu laĭ: “Sĭt biă mă Kâo či pha brơi tơlơi mơyun hiam kơ ih, laih anŭn Kâo či pơjing brơi ană tơčo ih hrôh lar.” </verse>
        <verse number="15">Abraham hmâo gir dŏ tơguan, tui anŭn ñu mă tŭ tơlơi ƀuăn mơ̆ng Ơi Adai. </verse>
        <verse number="16">Sĭt biă mă, arăng juăt ƀuăn rơ̆ng hăng anăn pô prŏng hloh kơ gơñu pô, laih anŭn abih bang tơlơi pơrơjah dưi pơđŭt hĭ hăng sa tơlơi ƀuăn rơ̆ng kiăng pơsĭt brơi. </verse>
        <verse number="17">Ăt tui anŭn mơ̆n, Ơi Adai kiăng pơrơđah klă hloh brơi kơ ƀing či tŭ mă tơlơi Ñu ƀuăn thâo tơlơi kơñăm Ñu ƀu dưi pơplih ôh, Ñu pơsĭt hăng sa tơlơi ƀuăn rơ̆ng, </verse>
        <verse number="18">kiăng kơ mơ̆ng dua tơlơi ƀu dưi pơplih anŭn — amăng dua tơlơi anŭn Ơi Adai ƀu pơhiăp ƀlor ôh — ƀing ta jing ƀing mơnuih nao kơđap amăng Ñu, dưi hmâo tơlơi pơalum prŏng, laih anŭn djă kơjăp tơlơi čang rơmang hmâo pioh laih ƀơi anăp ƀing ta. </verse>
        <verse number="19">Ƀing ta hmâo laih tơlơi čang rơmang anŭn, kơjăp laih anŭn sĭt biă mă kar hăng pơsơi kơ̆ng bơngăt ƀing ta găn khăn păng mŭt nao amăng lăm sang kơkuh pơpŭ. </verse>
        <verse number="20">Ƀơi anŭn Yêsu mŭt hlâo laih yua kơ ƀing ta, laih anŭn hmâo jing laih khua ngă yang prŏng hloh hlŏng lar tui hăng tơpul Mêlkisadek.</verse>
      </chapter>
      <chapter number="7">
        <verse number="1"> Mêlkisadek anai jing pơtao plei Salem, khua ngă yang kơ Ơi Adai Pô Glông Hloh, hmâo nao čơkă hăng hơơč tơlơi mơyun hiam kơ Abraham tơdang ñu wơ̆t glaĭ mơ̆ng tơlơi pơblah dưi hăng ƀing pơtao, </verse>
        <verse number="2">Abraham hmâo mă sa črăn amăng pluh mơ̆ng abih bang dram gơnam ñu hmâo laih anŭn pơyơr kơ pơtao. Anăn pơtao anŭn, blŭng hlâo kiăng pơblang jing “pơtao tơpă hơnơ̆ng”, laih anŭn ăt jing pơtao kơ Salem, kiăng laĭ “pơtao rơnŭk rơnua”. </verse>
        <verse number="3">Ñu ƀu hmâo ama, ƀu hmâo amĭ, ƀu hmâo djuai hrĕ, ƀu hmâo hrơi tơkeng, kŏn hmâo hrơi djai lơi, samơ̆ kar hăng Ană Ơi Adai, jing khua ngă yang hlŏng lar.</verse>
        <verse number="4">Pơmĭn lăng bĕ pơtao anŭn prŏng dơ̆ pă! Wơ̆t kơ Abraham jing ơi adon phŭn, ăt khŏm mă sa črăn amăng pluh dram gơnam ñu sua mă amăng tơlơi pơblah pơyơr kơ ñu. </verse>
        <verse number="5">Hmâo sa tơlơi pơtă amăng tơlơi juăt ƀing ană tơčo Lêwi jing ƀing khua ngă yang dưi mă sa črăn amăng pluh mơ̆ng ƀing ană plei pla, kiăng laĭ mơ̆ng ƀing adơi ayŏng gơñu pô, wơ̆t dah ƀing anŭn leng kơ jing ană tơčo Abraham soh sel. </verse>
        <verse number="6">Samơ̆ Mêlkisadek anai, ƀu tơbiă rai mơ̆ng kơnŭng djuai Lêwi ôh, ăt mă tŭ sa črăn amăng pluh mơ̆ng Abraham laih anŭn hơơč tơlơi mơyun hiam kơ ñu jing pô hmâo tơlơi Ơi Adai ƀuăn. </verse>
        <verse number="7">Arăng ƀu dưi pơrơjah ôh kơ tơlơi anai, pô prŏng hloh hơơč mơyun hiam kơ pô anĕt hloh. </verse>
        <verse number="8">Amăng tơlơi anai, ƀing mơnuih mă tŭ sa črăn amăng pluh jing ƀing mơnuih thâo djai; amăng tơlơi pơkŏn, mơnuih anŭn Ơi Adai gơ̆ng jơlan pơsĭt jing mơnuih hlăk dŏ hơdip. </verse>
        <verse number="9">Arăng dưi laĭ kơ Lêwi, jing pô mă tŭ sa črăn amăng pluh, hmâo pơyơr laih sa črăn amăng pluh găn mơ̆ng Abraham, </verse>
        <verse number="10">yua kơ hlăk Mêlkisadek nao čơkă Abraham, Lêwi ăt dŏ amăng hơtai pruăi Abraham.</verse>
        <verse number="11">Tơdah bruă khua ngă yang Lêwi dưi tơl tơlơi klă tum (yua kơ ƀing ană plei pla mă tŭ laih tơlơi juăt gah yŭ kơ bruă ngă yang anai) hơgĕt yom kiăng hmâo sa čô khua ngă yang pơkŏn dơ̆ng tơbiă rai tui hăng tơpul Mêlkisadek, ƀu djơ̆ tui hăng tơpul Arôn ôh? </verse>
        <verse number="12">Bruă khua ngă yang hmâo tơlơi pơplih laih, hnŭn yơh tơlơi juăt ăt khŏm pơplih mơ̆n. </verse>
        <verse number="13">Bơ kơ Pô hơdôm boh pơhiăp anŭn hmâo laĭ nao jing lơ̆m kơ sa kơnŭng djuai pơkŏn, laih anŭn amăng kơnŭng djuai anŭn aka hmâo hlơi ôh buih bruă ƀơi kơƀang ngă yang. </verse>
        <verse number="14">Yua kơ sĭt biă mă Khua Yang ƀing ta tơbiă rai mơ̆ng kơnŭng djuai Yuđa, jing kơnŭng djuai Môis ƀu hmâo pơhiăp djơ̆ ôh kơ bruă khua ngă yang.</verse>
        <verse number="15">Tơlơi anai jai klă rơđah hloh dơ̆ng, tơ hmâo khua ngă yang pơkŏn tơbiă rai kar hăng Mêlkisadek, </verse>
        <verse number="16">jing khua ngă yang ƀu djơ̆ tui hăng tơlơi juăt kơ tơlơi phiăn ană mơnuih ôh, samơ̆ tui hăng tơlơi dưi mơyang kơ tơlơi hơdip ƀu thâo răm rai. </verse>
        <verse number="17">Yua kơ hmâo boh pơhiăp ngă gơ̆ng jơlan kơ Ñu tui anai:
“Ih jing khua ngă yang hlŏng lar,
Tui hăng tơpul Mêlkisadek.”</verse>
        <verse number="18">Tui anŭn, sa bơnah tơlơi juăt so arăng lui hĭ laih ñu yua kơ ñu tơdu laih anŭn ƀu tŭ yua ôh </verse>
        <verse number="19">(yua kơ tơlơi juăt ƀu dưi ngă brơi tơlơi hơgĕt jing klă tum ôh); bơnah pơkŏn, hmâo sa tơlơi čang rơmang hiam hloh hmâo pha brơi, kiăng kơ mơ̆ng tơlơi anŭn ƀing ta nao giăm Ơi Adai.</verse>
        <verse number="20">Bruă anai hmâo pơjing laih hăng sa tơlơi ƀuăn rơ̆ng. Ƀing khua ngă yang pơkŏn hmâo pơjing đĭ samơ̆ ƀu hmâo tơlơi ƀuăn rơ̆ng ôh; </verse>
        <verse number="21">samơ̆ Khua Yang Yêsu jing hĭ khua ngă yang hăng tơlơi ƀuăn rơ̆ng, yua kơ Ơi Adai hmâo laĭ kơ Ñu tui anai:
“Khua Yang hmâo ƀuăn rơ̆ng laih, laih anŭn Ñu ƀu či pơplih ôh,
‘Ih či jing khua ngă yang hlŏng lar.’”</verse>
        <verse number="22">Yua kơ anŭn yơh, Khua Yang Yêsu hmâo jing hĭ laih Pô grơ̆ng kơjăp brơi sa kơnol pơgop hiam hloh.</verse>
        <verse number="23">Đưm hlâo adih mrô ƀing khua ngă yang jing lu, yua kơ gơñu khŏm djai ƀu dưi ngă nanao bruă mă anŭn ôh. </verse>
        <verse number="24">Samơ̆ Khua Yang Yêsu djă bruă khua ngă yang nanao, yua kơ Ñu dŏ hơdip hlŏng lar. </verse>
        <verse number="25">Yua kơ anŭn, Ñu dưi pơklaih tum num ƀing mơnuih kơnang kơ Ñu kiăng nao giăm Ơi Adai, yua kơ Ñu hơdip hlŏng lar kiăng iâu laĭ pơala brơi kơ ƀing mơnuih anŭn.</verse>
        <verse number="26">Sĭt yơh, Ñu jing khua ngă yang prŏng hloh Pô ƀing ta kiăng biă mă: rơgoh hơčih, ƀu hmâo tơlơi soh, ƀu hmâo tơlơi hơƀak drak, pơčơlah hĭ mơ̆ng ƀing mơnuih soh, hmâo tơlơi pơpŭ glong hloh kơ khul tal adai. </verse>
        <verse number="27">Ƀu hrup hăng ƀing khua ngă yang prŏng hloh pơkŏn ôh, Ñu ƀu khŏm pơyơr mơnơ̆ng ngă yang rĭm hrơi, blŭng hlâo yua kơ tơlơi soh ñu pô, tơdơi yua kơ tơlơi soh ană plei pla. Ñu pơyơr Ñu pô jing mơnơ̆ng ngă yang sa wơ̆t djŏp laih. </verse>
        <verse number="28">Yua kơ tơlơi juăt pơjing ƀing mơnuih tơdu hơđăp amơĭ ngă khua ngă yang prŏng hloh; bơ kơ tơlơi ƀuăn rơ̆ng hmâo tơdơi kơ tơlơi juăt, pơdơ̆ng pioh Ană, jing Pô hmâo tơlơi klă tum hlŏng lar.</verse>
      </chapter>
      <chapter number="8">
        <verse number="1"> Tơlơi phŭn kơnel ƀing ta dŏ pơhiăp jing: Ƀing ta hmâo sa čô khua ngă yang prŏng hloh, Pô dŏ ber gah hơnuă gre pơtao Pô Guh Kơang amăng adai. </verse>
        <verse number="2">Ñu jing pô buih bruă amăng anih rơgoh hiam, jing amăng sang khăn sĭt, Khua Yang Pô pơdơ̆ng laih ƀu djơ̆ mơnuih ôh. </verse>
        <verse number="3">Yua kơ abih bang ƀing khua ngă yang prŏng hloh arăng hmâo pơdưm brơi kiăng kơ pơyơr mơnơ̆ng brơi laih anŭn mơnơ̆ng ngă yang; yua kơ anŭn, khua ngă yang prŏng anai khŏm hmâo mơnơ̆ng pơyơr kar kaĭ mơ̆n. </verse>
        <verse number="4">Tơdah Ñu ăt dŏ ƀơi lŏn tơnah, Ñu ƀu jing khua ngă yang ôh, yua kơ ƀơi lŏn tơnah anai hmâo laih ƀing khua ngă yang pơyơr mơnơ̆ng brơi tui hăng tơlơi juăt. </verse>
        <verse number="5">Tơlơi buih bruă gơñu amăng anih rơgoh hiam, jing rup hruă tui laih anŭn pô̆ kơ anih rơgoh hiam amăng adai; yua kơ tơdang Môis čơdơ̆ng pơdơ̆ng sang khăn, Ơi Adai pơtă kơ ñu tui anai: “Răng bĕ, brơi ih ngă abih bang tui hăng rup Kâo hmâo bơrơđah brơi laih kơ ih ƀơi ngŏ čư̆.” </verse>
        <verse number="6">Samơ̆ ră anai Yêsu hmâo mă tŭ laih bruă mă prŏng hloh, yua kơ Ñu jing Pô Dŏ Kơplah kơ kơnol pơgop hiam hloh, yua kơ kơnol pơgop anŭn hmâo pơdơ̆ng ƀơi tơlơi ƀuăn hiam hloh.</verse>
        <verse number="7">Yua kơ tơdah tơlơi kơnol pơgop anŭn jing klă tum laih, ƀu yom dơ̆ng ôh pơdơ̆ng kơnol pơgop tal dua. </verse>
        <verse number="8">Samơ̆ Ơi Adai ƀuh tơlơi soh glaĭ amăng ƀing ană plei pla, tơdang Ñu laĭ:
“Khul hrơi či truh,
Hlăk anŭn Kâo či pơjing kơnol pơgop phrâo hăng sang Israel laih anŭn hăng sang Yuđa;</verse>
        <verse number="9">Ƀu djơ̆ hrup hăng kơnol pơgop Kâo hmâo ngă laih hăng ƀing ơi adon gơñu ôh,
Amăng hrơi Kâo djă tơngan gơñu atăt ba tơbiă mơ̆ng čar Êjip;
Yua kơ gơñu ƀu tŏng ten djă kơnol pơgop Kâo,
Anŭn yơh Kâo lui măk ai gơñu,” Khua Yang laĭ.</verse>
        <verse number="10">Khua Yang laĭ dơ̆ng: “Anai jing kơnol pơgop Kâo či pơjing hăng sang Israel:
Tơdơi kơ khul hrơi anŭn, Kâo či dưm tơlơi juăt Kâo amăng tơlơi pơmĭn gơñu,
Laih anŭn Kâo či čih tơlơi juăt anŭn amăng pran jua gơñu,
Kâo či jing Ơi Adai gơñu,
Laih anŭn gơñu či jing ană plei pla Kâo.</verse>
        <verse number="11">Gơñu ƀu či pơhrăm ană plei gơñu
Ƀôdah adơi ayŏng gơñu dơ̆ng ôh, laih anŭn laĭ: ‘Brơi gih thâo krăn Khua Yang.’
Yua kơ abih bang leng kơ či thâo krăn Kâo,
Čơdơ̆ng mơ̆ng pô anĕt hloh truh kơ pô prŏng hloh amăng ƀing gơñu,</verse>
        <verse number="12">Yua kơ Kâo či pap drap brơi kơ tơlơi wĕ wŏ gơñu,
Laih anŭn Kâo ƀu či hơdơr dơ̆ng ôh kơ tơlơi soh sat gơñu.”</verse>
        <verse number="13">Pơhiăp djơ̆ kơ kơnol pơgop phrâo, Ñu hmâo yap kơnol pơgop hlâo anŭn jing so laih. Laih anŭn hơgĕt rơgao rơnŭk laih, so hơđăp laih ƀu sui dơ̆ng ôh či răm rai yơh.</verse>
      </chapter>
      <chapter number="9">
        <verse number="1">Tui anŭn, wơ̆t kơ kơnol pơgop tal sa ăt hmâo mơ̆n khul tơlơi pơkă hơnơ̆ng kơ tơlơi kơkuh pơpŭ laih anŭn sa anih rơgoh hiam ƀơi lŏn tơnah. </verse>
        <verse number="2">Yua kơ sa boh sang khăn hmâo pơdơ̆ng đĭ laih. Amăng wang tal sa arăng iâu ñu Anih Rơgoh Hiam, hmâo gơ̆ng apui kơđen, kơƀang laih anŭn ƀañ tơpŭng pơyơr kơ Ơi Adai. </verse>
        <verse number="3">Gah klon khăn păng tal dua hmâo sa sang khăn arăng pia Anih Rơgoh Hiam Hloh, </verse>
        <verse number="4">Hmâo kơnưl pơyơr mơnơ̆ng ƀâu mơngưi ngă hăng mah laih anŭn hip kơnol pơgop lom hăng mah soh sel. Amăng hip anŭn hmâo sa boh get mah arăng pioh mana, gai jra Arôn čăt bơnga, laih anŭn khul hnal boh pơtâo kơnol pơgop. </verse>
        <verse number="5">Ƀơi ngŏ hip anŭn hmâo Čêrubim guh kơang gom kơhnơ̆p tơlơi pap. Kơ mơnơ̆ng anŭn ƀing gơmơi ƀu dưi pơblang abih rĭm mơta ôh ră anai.</verse>
        <verse number="6"> Giơ̆ng abih bang mơnơ̆ng hmâo pơkra laih tui anŭn, rĭm hrơi ƀing khua ngă yang mŭt amăng wang tal sa amăng sang khăn kiăng kơ ngă khul phĕt kơkuh pơpŭ; </verse>
        <verse number="7">samơ̆ amăng wang tal dua khua ngă yang prŏng hloh đôč dưi mŭt, rĭm thŭn sa wơ̆t, laih anŭn khŏm djă ba drah kiăng pơyơr ngă yang song mă tơlơi soh kơ ñu pô laih anŭn kơ tơlơi soh ană plei pla ƀu pơrơ̆ng ngă ôh. </verse>
        <verse number="8">Yang Bơngăt Hiam yua tơlơi anai kiăng pơrơđah brơi tơdang sang khăn tal sa ăt dŏ, jơlan mŭt amăng Anih Rơgoh Hiam Hloh aka pŏk ôh. </verse>
        <verse number="9">(Tơlơi anai jing rup bơhmutu kơ rơnŭk anai). Tui hăng tơlơi anŭn, khul mơnơ̆ng pơyơr brơi laih anŭn mơnơ̆ng ngă yang arăng pơyơr ƀu dưi ngă brơi pran jua tơpă kơ ƀing mơnuih kơkuh pơpŭ jing klă tum ôh, </verse>
        <verse number="10">samơ̆ mơnơ̆ng anŭn kơnơ̆ng pơhiăp djơ̆ kơ mơnơ̆ng ƀơ̆ng huă, mơnơ̆ng mơñum, laih anŭn khul phĕt pơrơgoh pơkŏn, jing khul tơlơi pơkă hơnơ̆ng kơ asar đeh khŏm ngă tui tơl truh rơnŭk pơplih phrâo.</verse>
        <verse number="11">Samơ̆ tơ Yang Krist hmâo truh laih jing kar hăng sa čô khua ngă yang prŏng hloh kơ khul tơlơi hiam klă či truh, tui anŭn Ñu găn sang khăn prŏng hloh laih anŭn klă tum hloh ƀu djơ̆ tơngan ană mơnuih ngă ôh, kiăng laĭ ƀu lơ̆m kơ khul mơnơ̆ng ƀơi lŏn tơnah anai ôh. </verse>
        <verse number="12">Ñu mŭt laih amăng Anih Rơgoh Hiam Hloh sa wơ̆t djŏp laih, ƀu yua drah bơbe tơno laih anŭn drah ană rơmo, samơ̆ yua drah Ñu pô, kiăng ba rai tơlơi song mă hlŏng lar kơ ƀing ta. </verse>
        <verse number="13">Yua kơ tơdah tơlơi arăng prăh drah bơbe tơno laih anŭn rơmo tơno laih anŭn hơbâo rơmo dra ƀơi mơnuih hơƀak drak laih, ăt dưi pơrơgoh mơ̆n gơñu kiăng kơ gơñu dưi rơgoh gah kơ asar đeh, </verse>
        <verse number="14">hloh kơ anŭn dơ̆ng drah Yang Krist, jing Pô kơnang mơ̆ng Yang Bơngăt Hiam hlŏng lar, pơyơr Ñu pô kơ Ơi Adai kar hăng mơnơ̆ng pơyơr ƀu hmâo rơka, dưi pơrơgoh pran jua tơpă ƀing gih mơ̆ng bruă mơnuă djai, kiăng kơ ƀing gih buih bruă kơ Ơi Adai hơdip.</verse>
        <verse number="15">Yua kơ tơlơi anŭn yơh, Yang Krist jing Pô Dŏ Kơplah kơ kơnol pơgop phrâo, yua mơ̆ng anŭn ƀing mơnuih hmâo iâu laih dưi mă tŭ kong ngăn hlŏng lar hmâo ƀuăn brơi laih kơ gơñu, yua kơ tơlơi djai Ñu hmâo tŭ laih, dưi song mă ƀing mơnuih hmâo ngă soh laih gah yŭ kơnol pơgop tal sa.</verse>
        <verse number="16">Yua kơ pơpă hmâo hră čih pơtă pioh, brơi khŏm pơsĭt pô ngă hră čih pơtă pioh anŭn djai laih. </verse>
        <verse number="17">Hră čih pơtă pioh hmâo tơlơi tŭ yua kơnơ̆ng tơdơi kơ tơlơi djai đôč, yua kơ tơdah pô ngă hră čih pơtă pioh ăt dŏ hơdip ñu ƀu hmâo tơlơi tŭ yua hơgĕt ôh. </verse>
        <verse number="18">Tui anŭn wơ̆t kơnol pơgop tal sa ăt ƀu hmâo tơlơi tŭ yua ôh tơdah ƀu hmâo drah. </verse>
        <verse number="19">Yua kơ tơdang Môis pơhaih abih bang tơlơi pơtă amăng tơlơi juăt kơ abih bang ƀing ană plei pla, ñu mă drah ană rơmo, bơbe tơno hơbĭt hăng ia, blâu triu mriah laih anŭn hla hisôp ñu prăh ƀơi hơdrôm hră wơ̆t ƀơi abih bang ană plei pla, </verse>
        <verse number="20">laih anŭn laĭ: “Anai jing drah kơnol pơgop Ơi Adai hmâo pơtă laih kơ ƀing gih.” </verse>
        <verse number="21">Ăt kar hăng tui anŭn mơ̆n, ñu prăh drah ƀơi sang khăn wơ̆t ƀơi abih bang gơnam yua pioh kơ bruă kơkuh pơpŭ. </verse>
        <verse number="22">Sĭt biă mă, tui hăng tơlơi juăt abih bang mơnơ̆ng dưi jing hĭ rơgoh yua mơ̆ng drah, laih anŭn ƀu hmâo tơlơi tuh drah, ƀu hmâo tơlơi pap brơi tơlơi soh ôh.</verse>
        <verse number="23">Tui anŭn, tơdah khul rup pơhmô kơ abih mơnơ̆ng amăng adai khŏm kơnang kơ mơnơ̆ng ngă yang anŭn kiăng dưi rơgoh, tui anŭn mơ̆n khul mơnơ̆ng sĭt amăng adai khŏm kơnang kơ mơnơ̆ng ngă yang hiam hloh kiăng dưi rơgoh. </verse>
        <verse number="24">Yua kơ Yang Krist ƀu mŭt ôh amăng anih rơgoh hiam yua mơ̆ng tơngan ană mơnuih ngă, jing rup kơ anih rơgoh sĭt; samơ̆ mŭt laih amăng plei hiam, laih anŭn kiăng kơ ră anai Ñu pơala kơ ƀing ta nao ƀơi anăp Ơi Adai. </verse>
        <verse number="25">Ñu ăt ƀu pơyơr Ñu pô lu wơ̆t ôh, kar hăng khua ngă yang prŏng hloh rĭm thŭn ñu mŭt amăng Anih Rơgoh Hiam Hloh pơyơr drah ƀu djơ̆ hăng drah ñu pô ôh. </verse>
        <verse number="26">Yua kơ tơdah tui anŭn, Ñu hmâo tŭ laih tơlơi ruă nuă lu wơ̆t mơ̆ng hrơi čơdơ̆ng phŭn lŏn tơnah. Samơ̆ ră anai, Ñu hmâo pơrơđah rai sa wơ̆t djŏp laih amăng hnal tuč rơnŭk, kiăng mă lui hĭ tơlơi soh găn mơ̆ng tơlơi ngă yang hăng drơi jan Ñu pô. </verse>
        <verse number="27">Tui hăng tơlơi hmâo pơkă laih kơ ană mơnuih khŏm djai sa wơ̆t, giơ̆ng anŭn tŭ tơlơi phat kơđi, </verse>
        <verse number="28">Ăt kar hăng anŭn mơ̆n, Yang Krist hmâo pơyơr Ñu pô kơnơ̆ng sa wơ̆t đôč kiăng sut lui hĭ tơlơi soh kơ lu mơnuih; laih anŭn Ñu či pơrơđah rai tal dua dơ̆ng, ƀu djơ̆ kiăng mă lui tơlơi soh dơ̆ng ôh, samơ̆ kiăng pơklaih ƀing mơnuih dŏ tơguan Ñu.</verse>
      </chapter>
      <chapter number="10">
        <verse number="1">Yua kơ tơlơi juăt kơnơ̆ng jing pô̆ kơ khul tơlơi hiam či truh tơdơi đôč, ƀu djơ̆ jing rup sĭt kơ tơlơi mơnơ̆ng ôh, hnŭn yơh ƀing mơnuih nao jĕ Ơi Adai ƀu dưi jing klă tum ôh yua mơ̆ng khul mơnơ̆ng ngă yang hmâo pơyơr nanao rĭm thŭn. </verse>
        <verse number="2">Tơdah dưi, gơñu pơdơi laih pơyơr mơnơ̆ng ngă yang, yua kơ ƀing mơnuih kơkuh pơpŭ dưi hmâo pơrơgoh sa wơ̆t djŏp laih, tui anŭn gơñu ƀu či mưn tơlơi soh dơ̆ng tah. </verse>
        <verse number="3">Samơ̆ khul mơnơ̆ng ngă yang anŭn kơnơ̆ng kiăng pơhơdơr kơ tơlơi soh rĭm thŭn đôč. </verse>
        <verse number="4">Yua kơ drah khul rơmo tơno laih anŭn bơbe tơno ƀu dưi mă lui tơlơi soh ôh.</verse>
        <verse number="5"> Yua kơ hnŭn yơh, tơ Yang Krist mŭt laih amăng lŏn tơnah, Ñu laĭ:
“Ih ƀu kiăng ôh mơnơ̆ng ngă yang, ăt kŏn kiăng lơi mơnơ̆ng pơyơr,
Samơ̆ Ih hmâo pơkra laih sa drơi jan kơ kâo.</verse>
        <verse number="6">Ih ƀu mơak ôh kơ mơnơ̆ng ngă yang čuh
Laih anŭn mơnơ̆ng ngă yang song mă tơlơi soh.</verse>
        <verse number="7">Hnŭn yơh, Kâo laĭ: ‘Ơ Ơi Adai, anai nê Kâo rai laih,
Kiăng ngă tơlơi Ih kiăng,’
Amăng hră hmâo čih laih kơ Kâo.”</verse>
        <verse number="8">Hlâo anŭn Ñu hmâo laĭ: “Ih ƀu kiăng ôh, kŏn mơak lơi kơ mơnơ̆ng ngă yang, mơnơ̆ng pơyơr, mơnơ̆ng ngă yang čuh laih anŭn mơnơ̆ng ngă yang song mă tơlơi soh” (arăng pơyơr mơnơ̆ng anŭn tui hăng tơlơi juăt), </verse>
        <verse number="9">laih anŭn Ñu laĭ dơ̆ng: “Anai nê, Kâo rai kiăng ngă tui tơlơi Ih kiăng.” Tui anŭn Ñu lui hĭ laih tơlơi ngă yang tal hlâo kiăng pơjing tơlơi ngă yang tal dua. </verse>
        <verse number="10">Tui hăng tơlơi Ơi Adai kiăng, ƀing ta dưi hmâo tơlơi rơgoh hiam yua mơ̆ng Yang Yêsu Krist hmâo pơyơr laih drơi jan Ñu pô sa wơ̆t djŏp laih.</verse>
        <verse number="11"> Laih anŭn rĭm čô khua ngă yang rĭm hrơi dŏ dơ̆ng buih bruă nanao pơyơr sa mơta mơnơ̆ng ngă yang kar kaĭ, mơnơ̆ng ngă yang anŭn ƀu dưi mă lui tơlơi soh ôh. </verse>
        <verse number="12">Samơ̆ Yang Krist hmâo pơyơr laih sa mơnơ̆ng ngă yang kơnơ̆ng hasa yua kơ tơlơi soh kơ abih bang rơnŭk, giơ̆ng anŭn Ñu dŏ ber gah hơnuă kơ Ơi Adai, </verse>
        <verse number="13">giơ̆ng mơ̆ng anŭn, Ñu dŏ tơguan tơl Ơi Adai pơjing ƀing ayăt Ñu jing hnăl tơkai Ñu juă. </verse>
        <verse number="14">Yua kơ mơ̆ng sa mơnơ̆ng ngă yang kơnơ̆ng hasa, Ñu pơjing brơi ƀing mơnuih hmâo pơrơgoh laih jing hĭ klă tum nanao.</verse>
        <verse number="15">Laih anŭn Yang Bơngăt Hiam ăt ngă gơ̆ng jơlan brơi ƀing ta, yua kơ giơ̆ng Ñu pơhiăp:</verse>
        <verse number="16"> Khua Yang laĭ: “Anai jing kơnol pơgop Kâo či pơjing hăng gơñu:
Tơdơi kơ khul hrơi anŭn,
Kâo či dưm tơlơi juăt Kâo amăng pran jua gơñu
Laih anŭn Kâo či čih tơlơi juăt anŭn amăng tơlơi pơmĭn gơñu.”</verse>
        <verse number="17">Ñu laĭ dơ̆ng:
“Kâo ƀu či hơdơr dơ̆ng ôh kơ tơlơi soh laih anŭn tơlơi sat ƀai gơñu.”</verse>
        <verse number="18">Anih pă hmâo laih tơlơi pap brơi tơlơi soh, anih anŭn ƀu kiăng pơyơr mơnơ̆ng ngă yang yua kơ tơlơi soh dơ̆ng tah.</verse>
        <verse number="19">Tui anŭn, Ơ adơi ayŏng, ƀing ta hmâo tơlơi khĭn dưi mŭt amăng Anih Rơgoh Hiam Hloh yua mơ̆ng drah Yêsu, </verse>
        <verse number="20">mơ̆ng jơlan phrâo laih anŭn hơdip Ñu hmâo pŏk brơi laih kơ ƀing ta găn nao khăn păng, kiăng laĭ găn drơi jan Ñu, </verse>
        <verse number="21">laih anŭn yua kơ ƀing ta hmâo sa čô khua ngă yang prŏng wai lăng sang Ơi Adai, </verse>
        <verse number="22">brơi ƀing ta nao jĕ Ơi Adai hăng pran jua tơpă sĭt laih anŭn hăng tơlơi đaŏ kơjăp, pran jua hmâo pơrơgoh laih mơ̆ng pran jua tơpă soh sat, drơi jan rao laih hăng ia rơgoh. </verse>
        <verse number="23">Brơi ƀing ta djă pioh kơjăp bĕ tơlơi pơhaih kơ tơlơi ƀing ta čang rơmang ƀu pơpư̆ pơgơi, yua kơ Pô hmâo ƀuăn laih hăng ƀing ta jing hơnơ̆ng ten. </verse>
        <verse number="24">Brơi ƀing ta kơčăng pơmĭn nao bĕ kiăng kơ pơtrŭt pơđĭ pran jua tơdruă ƀing ta kơ tơlơi khăp laih anŭn kơ khul bruă hiam. </verse>
        <verse number="25">Anăm lui ôh tơlơi bơjơnum kar hăng đơđa arăng juăt ngă, samơ̆ khŏm pơtrŭt pơđur tơdruă, laih anŭn ngă tơlơi anŭn lu hloh dơ̆ng tơdah ƀing gih ƀuh hrơi Khua Yang jĕ truh.</verse>
        <verse number="26">Yua kơ tơdah ƀing ta thâo krăn laih tơlơi sĭt, samơ̆ ăt dŏ pơrơ̆ng ngă soh, tui anŭn ƀu hmâo dơ̆ng tah mơnơ̆ng ngă yang dưi song mă tơlơi soh, </verse>
        <verse number="27">samơ̆ kơnơ̆ng hmâo tơlơi hwĭ biă mă dŏ tơguan tơlơi phat kơđi laih anŭn apui kơdir či ƀơ̆ng ƀing pơkơdơ̆ng. </verse>
        <verse number="28">Hlơi pô gao tơlơi juăt Môis djai ƀu hmâo tơlơi pap drap ôh, tơdah hmâo dua klâo čô pô pơhaih pơsĭt brơi. </verse>
        <verse number="29">Hơgĕt tơlơi phat kơđi kơtang hloh ƀing gih pơmĭn či lăp truh kơ pô juă lin laih Ană Ơi Adai, mưč mač drah kơnol pơgop, jing drah hmâo pơrơgoh hiam ñu laih, laih anŭn ƀrưh hmiah Yang Bơngăt Hiam kơ tơlơi pap? </verse>
        <verse number="30">Yua kơ ƀing ta thâo krăn laih Pô laĭ tui anai: “Kâo či rŭ nua. Kâo či phat kơđi.” Laih anŭn Ñu laĭ dơ̆ng: “Khua Yang či phat kơđi ƀing ană plei pla Ñu.” </verse>
        <verse number="31">Jing sa tơlơi hwĭ biă mă yơh lĕ amăng tơngan Ơi Adai hơdip.</verse>
        <verse number="32">Samơ̆ brơi ƀing gih hơdơr glaĭ bĕ kơ khul hrơi blŭng hlâo adih, laih ƀing gih hmâo laih tơlơi bơngač pơčrang, ƀing gih hmâo tŭ laih tơlơi pơblah hăng lu tơlơi tơnap tap. </verse>
        <verse number="33">Djơ̆ anŏ ƀing gih tŭ tơlơi mlâo laih anŭn tơlơi tơnap tap rơđah rơđong ƀơi anăp ană plei pla, laih anŭn djơ̆ anŏ ƀing gih tŭ hrŏm hơbĭt tơlơi tơnap tap hăng ƀing arăng ngă sat tui anŭn. </verse>
        <verse number="34">Yua kơ ƀing gih thâo pap mơñai laih hăng ƀing mơnă, laih anŭn ƀing gih hơ̆k mơak tŭ ư brơi arăng plah sua mă dram gơnam ƀing gih, yua kơ ƀing gih thâo laih ƀing gih hmâo dram gơnam yom hloh laih anŭn dŏ hlŏng lar. </verse>
        <verse number="35">Tui anŭn, anăm ƀing gih lui hĭ ôh tơlơi ƀing gih đaŏ kơnang sĭt, yua kơ ñu či ba glaĭ pri apah prŏng. </verse>
        <verse number="36">Yua kơ ƀing gih khŏm gir tŭ, kiăng kơ giơ̆ng ƀing gih ngă tui laih tơlơi Ơi Adai kiăng, ƀing gih či mă tŭ tơlơi Ñu hmâo ƀuăn brơi. </verse>
        <verse number="37">“Yua kơ
Ƀu sui dơ̆ng ôh,
Pô hlăk rai či truh;
Ñu ƀu dŏ kaih ôh.</verse>
        <verse number="38">Mơnuih tơpă kâo či hơdip mơ̆ng tơlơi đaŏ,
Samơ̆ tơdah ñu kơdŭn klon,
Bơngăt kâo ƀu mơak hăng ñu ôh.”</verse>
        <verse number="39">Samơ̆ ƀing ta ƀu djơ̆ jing ƀing kơdŭn hĭ laih anŭn kiăng kơ rơngiă hĭ ôh, samơ̆ jing ƀing djă kơjăp tơlơi đaŏ kiăng kơ bơngăt hmâo tơlơi pơklaih.</verse>
      </chapter>
      <chapter number="11">
        <verse number="1">Tơlơi đaŏ jing tơlơi thâo sĭt kơ khul tơlơi ƀing ta čang rơmang, jing tơlơi pơsĭt kơ khul tơlơi ƀing ta ƀu thâo ƀuh ôh. </verse>
        <verse number="2">Sĭt yơh, hăng tơlơi đaŏ ƀing ơi adon ta đưm hmâo laih tơlơi Ơi Adai gơ̆ng jơlan hiam.</verse>
        <verse number="3"> Hăng tơlơi đaŏ ƀing ta thâo Ơi Adai hrih laih lŏn tơnah hăng boh pơhiăp Ñu, tui anŭn khul mơnơ̆ng arăng thâo ƀuh hmâo jing rai laih mơ̆ng khul mơnơ̆ng arăng ƀu thâo ƀuh ôh.</verse>
        <verse number="4"> Hăng tơlơi đaŏ Abel pơyơr kơ Ơi Adai mơnơ̆ng ngă yang hiam hloh kơ Kain. Hăng tơlơi đaŏ anŭn mơ̆n Ơi Adai yap ñu jing tơpă, pơsĭt pơrơđah tơlơi anŭn tơdang tŭ mơnơ̆ng ñu pơyơr. Ñu djai laih samơ̆ hăng tơlơi ñu đaŏ ñu ăt dŏ pơhiăp.</verse>
        <verse number="5"> Hăng tơlơi đaŏ Ơi Adai pŭ đĭ Ênok pơ adai yua kơ anŭn ñu ƀu găn tơlơi djai ôh; laih anŭn arăng ƀu ƀuh ñu dơ̆ng ôh, yua kơ Ơi Adai pŭ đĭ ñu laih. Hlâo kơ Ơi Adai pŭ đĭ ñu pơ adai, Ơi Adai pơhaih pơsĭt kơ ñu hmâo bơmơak laih kơ Ơi Adai. </verse>
        <verse number="6">Laih anŭn ƀu hmâo tơlơi đaŏ, ƀu dưi bơmơak kơ Ơi Adai ôh. Yua kơ hlơi pô kiăng nao jĕ Ơi Adai, khŏm đaŏ hmâo Ơi Adai, laih anŭn Ơi Adai jing Pô apah bơni kơ ƀing hlơi pô hơduah sem Ñu.</verse>
        <verse number="7"> Hăng tơlơi đaŏ Nôê hmâo tơlơi Ơi Adai pơthâo pơgăn kơ khul tơlơi aka ƀu ƀuh ôh laih anŭn hăng abih pran jua hwĭ pơpŭ ñu ngă sa boh kompăn kiăng pơklaih abih sang anŏ ñu. Hăng tơlơi anŭn ñu klă kơđi lŏn tơnah laih anŭn jing hĭ mơnuih mă tŭ tơlơi tơpă mơ̆ng tơlơi đaŏ.</verse>
        <verse number="8"> Hăng tơlơi đaŏ Abraham gưt hiăp Ơi Adai iâu ñu, nao pơ anih ñu či mă tŭ jing kong ngăn. Ñu nao, samơ̆ ƀu thâo ôh pơpă anih ñu nao. </verse>
        <verse number="9">Hăng tơlơi đaŏ ñu dŏ amăng čar Ơi Adai hmâo ƀuăn laih, kar hăng amăng čar tuai. Ñu dŏ amăng khul sang khăn hrŏm hăng Isak laih anŭn Yakôp, jing ƀing hrŏm hơbĭt mă tŭ sa tơlơi ƀuăn. </verse>
        <verse number="10">Yua kơ ñu čang tơguan sa boh plei hmâo atur kơjăp, Ơi Adai jing pô čih rup laih anŭn pơdơ̆ng plei anŭn.</verse>
        <verse number="11"> Hăng tơlơi đaŏ, HʼSara ăt dưi tơkeng kơ ană mơ̆n wơ̆t dah ñu tha laih, yua kơ ñu đaŏ Pô hmâo ƀuăn laih hăng ñu jing hơnơ̆ng ten. </verse>
        <verse number="12">Yua kơ anŭn yơh, ăt mơ̆ng sa čô mơnuih tha jĕ či djai laih, tơbiă rai sa phung ană tơčo lu hrup hăng pơtŭ amăng adai, hrup hăng čuah ƀơi hang ia rơsĭ, ƀu dưi yap ôh.</verse>
        <verse number="13"> Abih bang ƀing mơnuih anŭn leng kơ djai laih amăng tơlơi đaŏ, aka mă tŭ ôh khul tơlơi Ơi Adai hmâo ƀuăn; kơnơ̆ng lăng ƀuh laih anŭn kơkuh čơkă khul tơlơi anŭn mơ̆ng ataih. Yap gơñu pô jing tuai laih anŭn ƀing hyu jang jai amăng lŏn tơnah. </verse>
        <verse number="14">Yua kơ ƀing pơhiăp tui anŭn pơrơđah kơ gơñu hlăk tui hơduah sa boh lŏn čar kơ gơñu pô. </verse>
        <verse number="15">Tơdah gơñu hmâo pơmĭn nao kơ lŏn čar gơñu hmâo tơbiă đuaĭ laih, gơñu ăt hmâo laih mơ̆n mông gal wơ̆t glaĭ dơ̆ng. </verse>
        <verse number="16">Samơ̆ gơñu čang kiăng sa boh čar hiam hloh, jing čar amăng adai. Yua kơ anŭn yơh Ơi Adai ƀu mlâo ôh laĭ Ñu pô jing Ơi Adai kơ ƀing gơñu, yua kơ Ơi Adai hmâo pơkra brơi laih kơ ƀing gơñu sa boh plei.</verse>
        <verse number="17"> Hăng tơlơi đaŏ, Abraham pơyơr laih Isak tơdang Ơi Adai lông lăng ñu. Ñu hơ̆k mơak pơyơr ană đah rơkơi ñu hmâo kơnơ̆ng sa čô, ñu hmâo mă tŭ laih tui hăng tơlơi ƀuăn. </verse>
        <verse number="18">Kơ pô anŭn Ơi Adai laĭ laih: “Mơ̆ng Isak yơh, ih či hmâo ană tơčo arăng či iâu hăng anăn ih.” </verse>
        <verse number="19">Ñu pơmĭn Ơi Adai hmâo tơlơi mơyang dưi pơhơdip glaĭ ƀing djai; kiăng laĭ ñu hmâo mă glaĭ laih ană ñu mơ̆ng tơlơi djai.</verse>
        <verse number="20"> Hăng tơlơi đaŏ, Isak hơơč mơyun hiam kơ Yakôp laih anŭn Êsâo kơ khul bruă či truh pơ anăp.</verse>
        <verse number="21"> Hăng tơlơi đaŏ, Yakôp hlăk ñu jĕ tơĭ pran, hmâo hơơč mơyun hiam brơi kơ rĭm čô ană Yôsep, grơ̆ng ƀơi akŏ gai jra kŭp akŏ kơkuh pơpŭ kơ Ơi Adai.</verse>
        <verse number="22"> Hăng tơlơi đaŏ, Yôsep hlăk ñu jĕ tơĭ pran hmâo pơhiăp kơ bruă ană tơčo Israel tơbiă mơ̆ng čar Êjip, laih anŭn pơtă pơtăn kơ bruă dơr klang ñu.</verse>
        <verse number="23"> Hăng tơlơi đaŏ, laih tơkeng kơ Môis, amĭ ama ñu pơdŏp ñu amăng klâo blan, yua kơ gơñu ƀuh ană anŭn hiam rŏ, laih anŭn gơñu ƀu hwĭ ôh kơ tơlơi pơtao pơtrŭn săp.</verse>
        <verse number="24"> Hăng tơlơi đaŏ, hlăk Môis prŏng laih, hơngah lui hĭ tơlơi arăng iâu jing ană đah rơkơi kơ hơbia pơtao Pharaôn. </verse>
        <verse number="25">Samơ̆ ruah tŭ tơlơi arăng ngă sat hrŏm hăng ƀing ană plei pla Ơi Adai hloh kơ dŏ amăng tơlơi hơ̆k mơak jang jai amăng tơlơi soh. </verse>
        <verse number="26">Ñu lăng tơlơi mlâo hañ yua kơ Yang Krist jing yom hloh kơ dram gơnam yom čar Êjip, yua kơ ñu čang tơguan tơlơi apah bơni.</verse>
        <verse number="27">Hăng tơlơi đaŏ ñu đuaĭ mơ̆ng čar Êjip, ƀu hwĭ kơ tơlơi pơtao hil ôh; yua kơ ñu gir kar hăng ñu ƀuh laih Pô arăng ƀu thâo ƀuh ôh. </verse>
        <verse number="28">Hăng tơlơi đaŏ ñu pơkra phĕt Tơlơi Găn laih anŭn tơlơi prăh drah, kiăng kơ Pô Pơrai ană kơčoa ƀu pơdjai ôh ƀing ană kơčoa Israel.</verse>
        <verse number="29"> Hăng tơlơi đaŏ ƀing ană plei Israel găn ia rơsĭ mriah kar hăng rơbat ƀơi lŏn thu. Samơ̆ ƀing Êjip gir kơtưn găn nao, ƀing gơñu trăm djai hĭ.</verse>
        <verse number="30"> Hăng tơlơi đaŏ, pơnăng plei prŏng Yêrikô glưh trŭn, tơdơi kơ ƀing Israel rơbat jum dar plei anŭn amăng tơjuh hrơi. </verse>
        <verse number="31">Hăng tơlơi đaŏ, HʼRahap, đah kơmơi rih răm, ƀu djai hrŏm hăng ƀing mơnuih ƀu tui gưt Ơi Adai ôh, yua kơ ñu hmâo jum laih ƀing kơnuă hăng tơlơi sŭ mơak.</verse>
        <verse number="32">Laih anŭn hơgĕt tơlơi kâo či laĭ dơ̆ng? Yua kơ tơdah kâo ră ruai kơ Gidêôn, Barak, Samson, Jêptê, Đawit, Samuel, laih anŭn kơ ƀing pô laĭ lui hlâo, kâo ƀu hmâo djŏp mông ôh. </verse>
        <verse number="33">Ƀing mơnuih anŭn hăng tơlơi đaŏ gơñu dưi laih hăng dêh čar pơtao phara phara, phat kơđi hăng tơlơi tơpă, mă tŭ tơlơi ƀuăn, kơđĭp hĭ amăng bah rơmông dŭl. </verse>
        <verse number="34">Pơthăm hĭ apui jă kơtang, klaih mơ̆ng mơta đao, tơdang tơdu jing hĭ kơtang dơ̆ng, dưi amăng tơlơi pơblah, puh pơđuaĭ phung tơhan tuai. </verse>
        <verse number="35">Hmâo ƀing đah kơmơi tŭ glaĭ ƀing sang anŏ gơñu mơ̆ng tơlơi djai hơdip glaĭ. Hmâo ƀing pơkŏn dơ̆ng ƀu tŭ arăng phư brơi ôh, samơ̆ gơñu tŭ arăng pơtơnap tơl djai yua kơ gơñu kiăng hmâo tơlơi hơdip glaĭ hiam hloh. </verse>
        <verse number="36">Ƀing pơkŏn tŭ tơlơi arăng mưč laih anŭn taih čŏm, tơlơi arăng kă hăng čuăk laih anŭn tơlơi arăng krư̆ kơđơ̆l. </verse>
        <verse number="37">Arăng glŏm boh pơtâo pơdjai ƀing gơñu, arăng uă gơñu jing dua, arăng pơdjai gơñu hăng đao; gơñu hyu pơ anai pơ adih, buh klĭ triu laih anŭn klĭ bơbe, kơƀah kơƀap, arăng pơtơnap, arăng ngă sat kơ ƀing gơñu — </verse>
        <verse number="38">lŏn tơnah ƀu năng lăp kơ ƀing gơñu dŏ ôh — gơñu khŏm rưng hyu amăng tơdrŏn tač, amăng čư̆, amăng par hlô glai, laih anŭn amăng drŏng čư̆.</verse>
        <verse number="39">Abih bang ƀing mơnuih anŭn, wơ̆t dah hmâo tơlơi gơ̆ng jơlan hiam kơ tơlơi đaŏ ƀing gơñu, samơ̆ aka mă tŭ ôh tơlơi Ơi Adai ƀuăn. </verse>
        <verse number="40">Yua kơ Ơi Adai hmâo pha brơi laih tơlơi hiam hloh kơ ƀing ta, kiăng kơ gah rơngiao kơ ƀing ta, gơñu ƀu tơl truh tơlơi klă tum ôh.</verse>
      </chapter>
      <chapter number="12">
        <verse number="1">Hnŭn yơh, yua kơ ƀing ta hmâo lu mơnuih kơtang tơlơi đaŏ dŏ jum dar lăng kơ ƀing ta kar hăng gơnăm kơthul prŏng biă mă, brơi ƀing ta toh lui hĭ bĕ khul mơnơ̆ng kơtraŏ laih anŭn tơlơi soh dŏ kơ̆ng kơjăp ƀing ta, laih anŭn brơi ƀing ta gir amăng tơlơi pơlông đuaĭ hmâo pơkra pioh laih ƀơi anăp ƀing ta. </verse>
        <verse number="2">Brơi lăng bĕ kơ Yêsu, Pô pơphŭn laih anŭn Pô ngă pơgiơ̆ng hĭ tơlơi đaŏ ƀing ta, jing Pô yua kơ tơlơi mơak hmâo pioh laih ƀơi anăp Ñu, Ñu hơ̆k mơak tŭ mă kơyâo bơrơkal, mưč mač kơ tơlơi mlâo hañ, laih anŭn ră anai Ñu hlăk dŏ ber gah hơnuă kơ gre pơtao Ơi Adai.</verse>
        <verse number="3">Tui anŭn, brơi ƀing gih pơmĭn bĕ kơ Pô hmâo tŭ laih tơlơi ƀing mơnuih soh sat pơkơdơ̆ng kơ Ñu kar hăng anŭn, kiăng kơ ƀing gih ƀu tơdu rơmơ̆n ôh laih anŭn kŏn hơtah hơtai lơi.</verse>
        <verse number="4">Amăng tơlơi ƀing gih pơblah pơkơdơ̆ng glaĭ hăng tơlơi soh, ƀing gih aka hmâo pơkơdơ̆ng glaĭ truh kơ ƀlĕ drah djai ôh. </verse>
        <verse number="5">Ƀing gih wơr bĭt laih boh pơhiăp pơtrŭt pơđur pioh brơi kơ ƀing gih hrup hăng pơđur kơ sa čô ană:
“Ơ ană kâo hơi, anăm ih mưč ôh kơ tơlơi Khua Yang phak pơkra,
Laih anŭn anăm hơtah hơtai ôh, tơdah Ñu ƀuah kơ ih.</verse>
        <verse number="6">Yua kơ Khua Yang phak pơkra kơ hlơi pô Ñu khăp,
Ƀing hlơi pô Ñu yap laih jing ană Ñu pô, ƀing anŭn yơh Ñu taih.”</verse>
        <verse number="7">Ƀing gih tŭ mă tơlơi phak pơkra, anŭn jing tơlơi Ơi Adai ngă kơ ƀing gih kar hăng sa čô ană; yua kơ hmâo mơ̆ hlơi jing ană samơ̆ ama ñu ƀu phak pơkra kơ ñu ôh? </verse>
        <verse number="8">Samơ̆ tơdah ƀing gih ƀu tŭ ôh tơlơi phak pơkra kar hăng abih bang ƀing ană leng kơ khŏm mă tŭ, tui anŭn ƀing gih jing ană gem pôm yơh, ƀu djơ̆ jing ană sĭt ôh. </verse>
        <verse number="9">Hloh kơ anŭn dơ̆ng, ama gah kơ asar đeh phak pơkra kơ ƀing ta, ƀing ta ăt hwĭ pơpŭ kơ gơñu mơ̆n, ƀai jai Ama gah kơ bơngăt, ƀing ta ƀu či tui gưt lu hloh dơ̆ng ôh hă kiăng kơ dưi hmâo tơlơi hơdip? </verse>
        <verse number="10">Yua kơ ama gah asar đeh phak pơkra ƀing ta kơnơ̆ng ƀiă hrơi đôč tui hăng tơlơi gơñu pơmĭn jing hiam, samơ̆ Ơi Adai phak pơkra kơ ƀing jing yua kơ tơlơi tŭ yua brơi kơ ƀing ta, kiăng kơ ƀing ta dưi hmâo hrŏm hơbĭt amăng tơlơi rơgoh hiam Ñu. </verse>
        <verse number="11">Abih bang tơlơi phak pơkra hlăk anŭn rŏ dah kơnơ̆ng jing tơlơi ruă nuă đôč ƀu djơ̆ jing tơlơi hơ̆k mơak ôh; samơ̆ tơdơi kơ anŭn ñu či ba rai boh than tơlơi tơpă laih anŭn tơlơi rơnŭk rơnua brơi kơ ƀing mơnuih hmâo tŭ laih tơlơi pơtơ̆p pơjuăt kar hăng anŭn.</verse>
        <verse number="12"> Tui anŭn, yơr bĕ tơngan tơdu ƀing gih laih anŭn pơkơtang bĕ tơŭt rơmuăn ƀing gih, </verse>
        <verse number="13">Ngă tơpă bĕ jơlan kơ tơkai ƀing gih, kiăng kơ tơkai rơwen ƀu tơpleh hĭ ôh mơ̆ng anih pơtơkuh, samơ̆ dưi hmâo tơlơi suaih hĭ.</verse>
        <verse number="14">Tui hơduah bĕ tơlơi rơnŭk rơnua hăng abih bang mơnuih, laih anŭn tơlơi rơgoh hiam, yua kơ tơdah kơƀah tơlơi rơgoh hiam ƀu hmâo hlơi dưi ƀuh Khua Yang ôh. </verse>
        <verse number="15">Răng bĕ, hwĭ kơ hmâo hlơi tơbleñ hĭ mơ̆ng tơlơi pap Ơi Adai, hwĭ kơ “akha phĭ” čăt đĭ, pơrŭng laih anŭn ngă hơƀak drak kơ lu ƀing pơkŏn. </verse>
        <verse number="16">Brơi răng bĕ, anăm hmâo hlơi rih răm ƀôdah jing mơnuih asar đeh kar hăng Êsâo, kơnơ̆ng yua kơ sa mơta mơnơ̆ng ƀơ̆ng đôč ñu sĭ hĭ tơlơi dưi ană kơčoa. </verse>
        <verse number="17">Yua kơ ƀing gih thâo laih tơdơi kơ tơlơi anŭn, ñu kiăng hmâo tơlơi hơơč mơyun anŭn, samơ̆ ama ñu hơngah lui hĭ, wơ̆t dah ñu hia rơkâo kơwưh ăt ƀu hmâo mông gal tah kiăng kơ dưi pơplih tơlơi ama ñu hmâo ngă laih.</verse>
        <verse number="18"> Ƀing gih ƀu nao jĕ pơ čư̆ arăng dưi ruaih ôh, apui jă kơtang ƀôdah anih kơnăm mơmŏt, adai ip ap, rơbŭ kơthel, </verse>
        <verse number="19">asăp tơki, laih anŭn asăp pơhiăp tơl ngă kơ ƀing hmư̆ leng kơ kơwưh rơkâo boh pơhiăp anŭn anăm pơhiăp hăng gơñu dơ̆ng ôh. </verse>
        <verse number="20">Yua kơ ƀing gơñu ƀu dưi tŭ ôh tơlơi pơtă anai: “Wơ̆t dah hlô mơnơ̆ng nao giăm čư̆ anai ăt arăng khŏm glŏm boh pơtâo.” </verse>
        <verse number="21">Sĭt yơh tơlơi gơñu ƀuh krip yip biă mă, tơl Môis laĭ: “Kâo hwĭ biă mă laih anŭn tơtư̆ djir djar.”</verse>
        <verse number="22">Samơ̆ ƀing gih hmâo nao jĕ laih pơ čư̆ Siôn laih anŭn jĕ plei prŏng Ơi Adai pô hơdip, jing Yêrusalem pơ adai, jĕ klăk klai ling jang hlăk pơtŭm pơƀŭt mơak mơai, </verse>
        <verse number="23">jĕ Phung Sang Ơi Adai kơ ƀing ană kơčoa hmâo anăn čih laih amăng khul tal adai. Ƀing gih nao jĕ Ơi Adai, jing khua phat kơđi kơ abih bang mơnuih, jĕ bơngăt ƀing mơnuih tơpă tum klă laih, </verse>
        <verse number="24">jĕ Khua Yang Yêsu, jing Pô Dŏ Kơplah kơ Kơnol Pơgop Phrâo, kiăng laĭ jĕ drah hmâo prăh laih, jing drah pơhiăp hiam hloh kơ drah Abel.</verse>
        <verse number="25"> Răng bĕ, anăm hơngah kơ Pô dŏ pơhiăp ôh. Yua kơ gơñu ƀu či klaih ôh tơdah gơñu hơngah mơnuih pơtă pơhiăp pơthâo pơgăn kơ ƀing gơñu ƀơi lŏn tơnah, ƀai jai dơ̆ng ƀing ta ƀu dưi klaih ôh tơdah ƀing ta hơngah kơ Pô pơtă pơhiăp pơthâo pơgăn ƀing ta mơ̆ng adai. </verse>
        <verse number="26">Hlăk anŭn asăp Pô anŭn pơhiăp rơyuh lŏn tơnah; samơ̆ ră anai Ñu laĭ: “Dŏ sa wơ̆t dơ̆ng Kâo či rơyuh ƀu djơ̆ kơnơ̆ng lŏn tơnah đôč ôh, samơ̆ wơ̆t adai mơ̆n.” </verse>
        <verse number="27">Khul boh pơhiăp anai: “Dŏ sa wơ̆t dơ̆ng” kiăng laĭ kơ tơlơi mă pơđuaĭ hĭ laih khul mơnơ̆ng pơpư̆ pơgơi, anŭn jing khul mơnơ̆ng hmâo hrih pơjing laih, kiăng kơ khul mơnơ̆ng ƀu dưi pơpư̆ pơgơi ôh ăt dŏ glaĭ.</verse>
        <verse number="28">Hnŭn yơh, yua kơ ƀing ta mă tŭ laih dêh čar pơtao ƀu dưi pơpư̆ pơgơi ôh. Brơi ƀing ta thâo hơdơr bơni hăng tơlơi pơyơr đĭ kơ Ơi Adai tơlơi kơkuh pơpŭ bơmơak kơ Ñu laih anŭn tơlơi pơpŭ hăng tơlơi hwĭ. </verse>
        <verse number="29">Yua kơ Ơi Adai ƀing ta jing apui čuh pơrai.</verse>
      </chapter>
      <chapter number="13">
        <verse number="1">Brơi ƀing gih djă kơjăp nanao tơlơi khăp adơi ayŏng. </verse>
        <verse number="2">Anăm wơr bĭt ôh pran jua thâo jum ƀing tuai, yua kơ tơdang ngă tơlơi anŭn hmâo đơđa jum laih ƀing ling jang, wơ̆t dah gơñu ƀu thâo krăn ôh. </verse>
        <verse number="3">Hơdơr bĕ kơ ƀing mơnuih hlăk dŏ amăng sang krư̆, kar hăng ƀing gih ăt dŏ krư̆ hrŏm hơbĭt hăng gơñu mơ̆n; laih anŭn hơdơr bĕ kơ ƀing arăng ngă sat, kar hăng arăng ngă sat laih ƀing gih mơ̆n.</verse>
        <verse number="4">Brơi kơ abih bang mơnuih pơpŭ bĕ kơ tơlơi dŏ rơkơi bơnai, laih anŭn anăm ngă hơƀak drak ôh anih pĭt ƀing gih, yua kơ Ơi Adai či phat kơđi kơ ƀing mơnuih rih răm laih anŭn kơ ƀing mơnuih ngă pyu pơde.</verse>
        <verse number="5"> Anăm hưp ham kơ prăk ôh, hơ̆k mơak bĕ hăng mơnơ̆ng ƀing gih hmâo laih; yua kơ Ơi Adai hmâo laĭ laih: “Kâo ƀu či klah mơ̆ng ih ôh kŏn lui ih lơi.” </verse>
        <verse number="6">Tui anŭn ƀing ta dưi laĭ hăng tơlơi khĭn tui anai:
“Khua Yang jing Pô djru kâo, kâo ƀu či hwĭ ôh;
Hơgĕt mơnuih dưi ngă kơ kâo?”</verse>
        <verse number="7">Hơdơr bĕ kơ ƀing khua atăt gai ƀing gih, jing ƀing pơtô boh pơhiăp Ơi Adai kơ ƀing gih. Kơsem lăng bĕ boh than kơ tơlơi hơdip gơñu laih anŭn hla tui bĕ tơlơi đaŏ gơñu. </verse>
        <verse number="8">Khua Yang Yêsu Krist tơ̆m brôi, hrơi anai, laih anŭn hlŏng lar ƀu thâo pơplih ôh. </verse>
        <verse number="9">Anăm brơi khul mơta tơlơi pơtô soh phara phara dui ba ƀing gih ôh; yua kơ mơ̆ng pran jua kơnang kơ tơlơi pap hmâo tơlơi kơtang jing hiam, ƀu djơ̆ ôh kơnang kơ khul pơkă hơnơ̆ng kơ mơnơ̆ng ƀơ̆ng huă, jing tơlơi ƀu tŭ yua ôh kơ ƀing gưt djă pioh gơñu.</verse>
        <verse number="10">Ƀing ta hmâo sa boh kơƀang ngă yang ƀing mă bruă amăng sang khăn ƀu dưi ƀơ̆ng mơnơ̆ng hơgĕt ƀơi anŭn ôh. </verse>
        <verse number="11">Yua kơ drah hlô mơnơ̆ng khua ngă yang prŏng hloh ba mŭt amăng Anih Rơgoh Hiam Hloh kiăng kơ ngă phĕt song mă tơlơi soh, bơ drơi jan ñu arăng čuh hĭ pơ gah rơngiao wăl plei. </verse>
        <verse number="12">Yua kơ anŭn, Khua Yang Yêsu tŭ laih tơlơi tơnap gah rơngiao amăng jang plei, kiăng pơrơgoh ƀing ană plei pla hăng drah Ñu Pô. </verse>
        <verse number="13">Yua kơ anŭn, brơi ƀing ta tơbiă nao pơ Ñu gah rơngiao wăl plei, kiăng tŭ hrŏm hơbĭt tơlơi mlâo Ñu hmâo tŭ laih. </verse>
        <verse number="14">Yua kơ ƀơi lŏn tơnah anai ƀing ta ƀu hmâo plei dŏ nanao hlŏng lar ôh, samơ̆ ƀing ta hlăk hơduah sem sa boh plei či truh. </verse>
        <verse number="15">Tui anŭn, amăng Ñu brơi ƀing ta pơyơr nanao mơnơ̆ng ngă yang hăng tơlơi adoh bơni kơ Ơi Adai, jing boh than mơ̆ng amăng bah ƀing ta pơhaih anăn Ñu. </verse>
        <verse number="16">Anăm wơr bĭt ôh ngă bruă hiam laih anŭn pơpha brơi mơnơ̆ng ƀing gih hmâo kơ ƀing pơkŏn, yua kơ khul mơnơ̆ng ngă yang kar hăng anŭn bơmơak kơ Ơi Adai.</verse>
        <verse number="17">Tui gưt bĕ kơ ƀing atăt gai ƀing gih laih anŭn thâo gưt kơ gơñu; yua kơ ƀing gơñu wai lăng bơngăt ƀing gih laih anŭn či ruai pơrơđah glaĭ. Brơi djru bĕ gơñu ngă pơgiơ̆ng bruă hăng tơlơi hơ̆k mơak, ƀu hmâo tơlơi hơtah hơtai ôh, yua kơ tơlơi anŭn ƀu tŭ yua kơ ƀing gih ôh.</verse>
        <verse number="18">Iâu laĭ brơi kơ ƀing gơmơi bĕ, yua kơ ƀing gơmơi thâo klă gơmơi hmâo pran jua tơpă jơngeh, kiăng kơ dŏ dơ̆ng ƀơ̆ng huă klă hiam amăng abih bang tơlơi. </verse>
        <verse number="19">Kâo kơwưh kơ ƀing gih brơi ƀing gih iâu laĭ kơtang hloh, kiăng kơ kâo dưi wơ̆t glaĭ tañ pơ ƀing gih.</verse>
        <verse number="20">Rơkâo kơ Ơi Adai tơlơi rơnŭk rơnua, jing Pô yua mơ̆ng drah kơnol pơgop hlŏng lar, Ñu hmâo pơhơdip glaĭ laih Pô Wai Triu Prŏng jing Yêsu, Khua Yang ƀing ta mơ̆ng ƀing djai, </verse>
        <verse number="21">pha brơi kơ ƀing gih tơlơi dưi ngă djŏp mơta bruă hiam, kiăng kơ ƀing gih dưi ngă tơlơi Ñu kiăng, laih anŭn ngă tơlơi bơmơak kơ Ñu amăng ƀing ta găn mơ̆ng Yêsu Krist. Kơ Ñu yơh hmâo tơlơi guh kơang nanao hlŏng lar! Amen.</verse>
        <verse number="22">Ơ adơi ayŏng, kâo kơwưh kơ ƀing gih mă tŭ bĕ khul tơlơi pơtô anai, yua kơ kâo kơnơ̆ng čih klah čŭn đôč brơi kơ ƀing gih. </verse>
        <verse number="23">Kâo kiăng kơ ƀing gih thâo kơ adơi ƀing ta Timôthê, arăng hmâo phư laih ñu mơ̆ng sang mơnă. Tơdah ñu rai tañ, kâo či jak ba ñu nao čuă ngui ƀing gih hrŏm hơbĭt hăng kâo mơ̆n.</verse>
        <verse number="24">Kơkuh kơ abih bang ƀing atăt gai ƀing gih laih anŭn abih bang ƀing rơgoh hiam. Ƀing rơgoh hiam pơ čar Itali mơit tơlơi čuă ngui kơ ƀing gih.</verse>
        <verse number="25">Rơkâo kơ tơlơi pap mơ̆ng Ơi Adai dŏ hrŏm hơbĭt hăng abih bang ƀing gih. Amen.</verse>
      </chapter>
    </book>
  </testament>
</bible>
